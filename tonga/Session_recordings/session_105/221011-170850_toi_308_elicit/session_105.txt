##Pele bakulana bakwe, nebakabona kuti wisi ulamuyandisya kwiinda beenzinyina, bakamusula, kabataamba caluumuno kulinguwe.																									
##Lino Josefa wakalota ciloto, walwiida bakulana bakwe, nkabela bakaindilila kumusula.																									
##Wakabaambila kuti, Amuswiilile eci ciloto ncindalota. Ndakabona kuti twakali kwaanga																									
##misunta yamaila mukati kamuunda, elyo musunta wangu wakabuka, waimikila, amisunta yanu yakuuzyunguluka, yaukotamina.																									
##Mpawo bakulana bakwe bakamwaambila kuti, Ma! Sa uyooba mwami wesu? Sa uyootweendelezya swebo?																									
##Nkabela bakaindilila loko kumusula nkaambo kaziloto zyakwe amajwi aakwe.																									
##Mpoonya awo wakalota ciloto acimwi, walwiida bakulana bakwe, wati, Amuswiilile!																									
##Ndalota cilota acimwi. Ndalota kuti izuba amwezi anyenyeezi zili ikumi aimwi zyoonse zyandikotamina.																									
##Wakalwiida wisi abakulana bakwe, nkabela wisi wakamutapatila, wati, Ma! Ncilotonzi eci ncowalota?																									
##Sa ncobeni tuzoosika, mebo abanyoko abakulana bako, kukukotama ansi kunembo lyako?																									
##Lino bakulana bakwe bakali kumufwida ibbivwe, pele wisi wakajata majwi mumoyo wakwe.																									
##Lino baku la na bakwe bakainka kuyooembela imbelele zyawisaabo ku-Sekemu.																									
##Nkabela Israyeli wakaambila Josefa kuti, Bona! Sa bakulana bako tabali mukweembela ku-Sekemu?																									
##Koza, nkutume kulimbabo. Wakavuwa kuti, Ndaya. Wakamwaambila kuti, Mbubo, koya,																									
##ukabone bakulana bako na bali kabotu, azyalo imbelele na zili kabotu, uzoondaambile makani,																									
##Aboobo wakamutuma kuzwa kukuti lya-Hebroni, nkabela wakasika ku-Sekemu.																									
##Lino umwi muntu wakamujana ulaingaila musokwe, nkabela oyo muntu wakamubuzya kuti, Uyandaulanzi?																									
##Wakavuwa kuti, Ndayandaula bakulana bangu, Wence undaambile na baleembelelai?																									
##Wakati, Bazwa okuno, nkaambo ndakamvwa majwi aabo aakuti, Katuya ku-Dotani. Amvwe obo Josefa wakatobela bakulana bakwe, wabajana ku-Dotani.																									
##Pele naakacili kule, bakamubona, nkabela naatakaina kusika, bakamuvwiya kuti bamujaye.																									
##Bakaambilana umwi aumwi kumweenzinyina kuti, Ngooyo siziloto wasika.																									
##Atweende, tumujaye, tumuwaale muli limwi lyamalindi, lino tulaamba kuti, Cinyama cibi camujaya. Tulabona na ziloto zyakwe zilaba buti.																									
##Pele Rubeni naakamvwa, wakamuvuna mumaanza aabo, wati, Tutamujayi pe.																									
##Rubeni wakabaambila kuti, Mutatili bulowa pe; amumutumpukisye omo mudindi elyo lyamubbuwa,																									
##pele mutamubikili maanza aanu, Wakaamba obo kuti amuvune kumaanza aabo akumupilusya kuliwisi.																									
##Elyo Josefa naakasika kufwaafwi kubakulana bakwe, bakamusamununa ijansi lyakwe, ijansi idamfu lili amaboko ndyaakasamide,																									
##elyo bakamujata, bamutumpukizya mudindi. Idindi lyakali maya, kamutakwe maanzi mulindilyo.																									
##Lino bakakala kulya insima, nkabela nibakatambya meso aabo bakabona inkamu yabasinyenda ba-Ismayeli balazwa ku-Gileadi,																									
##bali ankamele zyabo ziyumwide zilisyo amisamu atununkilizyo, balaya kuzisambala ku-Egepita.																									
##Mpawo Juda wakaambila beenzinyina kuti, Cilatugwasyanzi na twajaya mwanike wesu akuvumba bulowa bwakwe?																									
##Atweende, tumusambale kuba-Ismayeli, pele tutamutambiki maanza esu, nkaambo ngumwanike wesu, ninyama yesu, Nkabela beenzinyina bakamuswiilila.																									
##Elyo basambazi ba-Midyani nibakainda, bakagwisya Josefa kuzwa mudindi,																									
##bamuulisya kuba-Ismayeli mali aansiliva aali makumi obile, aboobo bakasisya Josefa ku-Egepita.																									
##Mpawo Rubeni naakaboola kudindi akujana kuti Josefa tacimo, wakadeluula zyakusama zyakwe,																									
##wapiluka kubeenzinyina, wati, Mwana taciwo. Lino mebo, njiinke kuli?																									
##Elyo bakabweza ijansi lya-Josefa, bajaya mujembwe wampongo, bajovweka ijansi mubulowa.																									
##Nkabela bakatuma ijansi lili amaboko kuliwisaabo, bati, Twajana eci. Langa, ubone na ndendilyo ijansi lyamwanaako na pe.																									
##Mpoonya awo wakaliziba, wati, Ndejansi lyamwanaangu. Cinyama cibi camulya. Ncobeni Josefa wadeIuulwa.																									
##Lino Jakobo wakadeluula zyakusama zyakwe, wasama zisani zyamasaka mucikungu cakwe, walila mwanaakwe mazuba manji.																									
##Nkabela bana bakwe balombe abana bakwe basimbi boonse bakabuka kuti bamuumbulizye, pele wakakaka kuumbulizigwa.																									
##Wakati, Ncobeni njooselukila mukabanda mwaabede mwanaangu cakulila. Mbuboobo wisi mbwaakamulila.																									
##Pele ba-Midyani bakamuulisya mu-Egepita, Bakamuulisya kuli-Potifara, umwi wabasilutwe wa-Farao, sikulanga wabasikutabilila.																									
##Makani aa-Tamara. Mbwaakazyala Perezi a-Zera. Lino kuciindi eco Juda wakazwa kubakulana bakwe,																									
##waakuswaya umwi muntu waku-Adulamu, izina lyakwe kali Hira.																									
##Nkabela nkukonya oko Juda wakabona musimbi mwana wa-Suwa umwi muntu mu-Kanana, elyo wakamukwata, waswanaana awe.																									
##Lino wakaminta, wazyala mwana mulombe, wamuulika izina lya-Eri.																									
##Wakaminta alimwi, wazyala mwana mulombe, wamuulika izina lya-Onani.																									
##Alimwi lwatatu wakazyala mwana mulombe, wamuulika izina lya-Sela. Kali ku-Kezibi naakamuzyala.																									
##Nkabela Juda wakajanina Eri mwanaakwe mutaanzi mwanakazi, izina lyakwe kali Tamara.																									
##Pele Eri mwana mutaanzi wa-Juda, kali mubi mumeso aa-Jehova, aboobo Jehova wakamujaya.																									
