##Josefa wakalondola maila manji loko mbuli musenga wakunkomwe yalwizi, mane lumwi wakaleka kwaabala, nkaambo kaatacibaliki.																									
##Lino mwaka wanzala nowatakaina kusika, Josefa wakazyalilwa bana bobile balombe mbaakamuzyalila Asenati mwana musimbi wa-Potifera mupaizi wa-Oni.																									
##Nkabela mwana mutaanzi Josefa wakamuulika izina lya-Manase, nkaambo wakati, Leza wandilubya mafwabi aangu oonse aluzubo loonse lwataata.																									
##Amwana wabili wakamuulika izina lya-Efraimu, nkaambo wakati, Leza wandizyazya munyika yakufwaba kwangu.																									
##Cibe ciindi, myaka iili musanu aibili yaceo camu nyika ya-Egepita yakamana, amyaka iili musanu aibili yanzala yakatalika, mbubonya mbuli Josefa mbwaakaamba.																									
##Lino kakuli inzala muzisi zyoonse, pele munyika yoonse ya-Egepita kakuli zilyo.																									
##Bantu boonse ba-Egepita nibakafwa inzala, bantu bakalilila zilyo kuli-Farao, nkabela Farao wakaambila baEgepita boonse kuti, Kamuya kuli-Josefa; kufumbwa ncaamba amucicite.																									
##Elyo inzala niyakaba koonse koonse kunyika, Josefa wakajalula mavuko oonse, waabila ba-Egepita zilyo. Inzala yakakataazya loko munyika yaEgepita.																									
##Alimwi bantu bakuzisi zyoonse bakasika ku-Egepita kuzoosunza kuli-Josefa, nkaambo inzala yakakomena munyika yoonse.																									
##Lweendo lutaanzi lwababunyina Josefa lwakusunza ku-Egepita																									
##Lino Jakobo naakamvwa kuti maila nkwaali ku-Egepita, Jakobo wakabuzya bana bakwe kuti, Ino nkaambonzi mulalangana buyo.																									
##Wakaamba kuti, Amuswiilile! Ndamvwa kuti maila nkwaali ku-Egepita, Amwiinke nkuko, mukatuulile, kuti tupone, tutafwi.																									
##Aboobo babunyina Josefa bali ikumi bakainka kuyoosunza ku-Egepita.																									
##Pele Benjamini mwanike wa-Josefa, Jakobo takamutumide ababunyina, nkaambo wakati, Ambweni bubi bulamujana.																									
##Elyo bana ba-Israyeli bakasika kuyoosunza akati kabamwi basikusunza, nkaambo kakuli inzala munyika ya-Kanana.																									
##Lino Josefa kali mweendelezi wacisi coonse. Ngonguwe iwakali kuuzizya bantu boonse banyika.																									
##Aboobo babunyina Josefa bakeza, bamukotamina cakuvundama ansi. Nkabela Josefa naakabona babunyina wakabaziba,																									
##elyo wakalifulunganya mbuli mweenzu, wabaambila cakuhalamuka.																									
##Wakababuzya kuti, Mwazwa kuli? Bakati, Twazwa kunyika ya-Kanana kuzoosunza zyakulya.																									
##Lino Josefa wakaziba bakulana bakwe, pele balo tabakamuzibide.																									
##Elyo Josefa wakaibalukwa ziloto zyakwe nzyaakalota aambabo, nkabela wakabaambila kuti, Pe, muli basimutambatamba, mweza kuzoobona butete bwanyika.																									
##Bakamuvwiila kuti, Pe, mwami, balanda bako beza kuzoosunza zyakulya.																									
##Toonse biyo tuli bana bamuntu omwe. Tuli bantu baluleme. Balanda bako tabali basimutambatamba pe.																									
##Wakati, Nee! mweza kuzoobona butete bwanyika. Bakati, Pe, swebo tobalanda bako tuli babunyina bali ikumi ababili,																									
##bana bamuntu omwe munyika ya-Kanana, Muniini wasyaala kulitateesu, aumwi taciwo.																									
##Pele Josefa wakabaambila kuti, Ncobeni makani ali mbubonya mbundaamba, Muli basimutambatamba.																									
##Mbuboobu mbumuyoosolekwa. Ncobeni Farao mbali muumi, tamukoyooinka kuzwa okuno, cita mwanike wanu akasike okuno.																									
##Amutume umwi wanu kuti akete mwanike wanu, pele nywebo mulaangwa.																									
##Mbuboobo majwi aanu mbwaayoosolekwa, kuzibwe na ngaalusinizyo, Na takuli boobo, ncobeni Farao mbacili muumi, muli basimutambatamba.																									
##Mpuwo wakabaanga muntolongo mazuba otatwe.																									
##Lino buzuba bwatatu nebwakaca, Josefa wakabaambila kuti, Amucite obo, mupone, nkaambo mebo ndayoowa Leza.																									
##Na muli bantu baluleme, umwi munyoko wanu asyaale muntolongo yanu, pele nywebo kamuya, mutolele maanda aanu zilyo zyabusunzi.																									
##Lino amulete mwanike wanu kulindime, aboobo lusinizyo lwamajwi aanu luyoozibwa, kuti mutafwi. Mpawo bakacita obo.																									
##Nkabela bakaamba umwi aumwi kumweenzinyina kuti, Ncobeni tulijisi mulandu mumakani aamwanike wesu,																									
##nkaambo twakabona kunyonyongana kwamoyo wakwe naakali kutukombelezya, nekubaboobo twakakaka kuswiilila: Nciceeco mapenzi aya ncaasikila kulindiswe.																									
##Lino Rubeni wakabaambila kuti, Sa teendakamwaambila kuti, Mutabisizyi mwana! Nekubaboobo mwakakaka kuswiilila.																									
##Aboobo sunu twapegwa mulandu wabulowa bwakwe. Teebakaziba kuti Josefa ulamvwa, nkaambo bakali kwaambilana amutoloki.																									
##Mpawo wakabafutatila, walila. Amane wakaboola alimwi kulimbabo, wabaambila, wagwisya Simeoni akati kabo, wamwaanga kumeso aabo.																									
##Elyo Josefa wakalailila kuti inkomo zyabo zizuzigwe maila, amali aabo aboozegwe umwi																									
##aumwi munkomo yakwe, alimwi bapegwe bulilu bwakulya munzila. Lino kwakacitwa obo.																									
##Mpoonya awo bakabopa imbongolo zyabo amaila, bainka. Pele kucile, umwi wabo wakajula inkomo yakwe																									
##kuti asanine imbongolo yakwe, elyo wakabona mali aakwe, mwaali mumulomo wasaka lyakwe.																									
##Lino wakaambila beenzinyina kuti, Amubone! mali aangu apilusigwa, Mwaali mumulomo wasaka lyangu,																									
##Bamvwe obo, myoyo yabo yakazwa, nkabela bakalangana umwi aumwi kumweenzinyina cakukankama, bati, Ino ncinzi eci Leza ncatucitila?																									
##Lino nebakasika kuli-Jakobo wisaabo munyika ya-Kanana, bakamwaambila makani oonse aakabacitikila, bati,																									
##Ulya muntu, mwami wacisi, wakatukalamukila, watwaambila kuti, Muli basimutambatamba banyika.																									
##Pele twakaamwaambila kuti, Ne! Tuli bantu baluleme. Tatuli basimutambatamba pe.																									
##Tuli babunyina bali ikumi ababili, bana bamuntu omwe, Umwi taciwo, amuniini wasyaala kuliwiseesu munyika ya-Kanana.																									
##Elyo oyo muntu, mwami wacisi, wakatwaambila kuti, Mbuboobu mbunkonzya kuziba kuti muli balulami. Amusie munyoko umwi kulindime.																									
##Lino amutole zilyo zyakusunza kumaanda aanu, mwiinke. Pele amundiletele munyoko muniini,																									
