##Kucinyina cibotu ncendibwene cakuponena munyika eeyi ivwide bunjaka, 
##munyono azimwi zinyonyoono zisesemya, zicisya ncence koonse akuziyeeya
##Bantu boonse bana kuvwuuma ndime abamwi bali aampobeenda. 
##Bakubusima baya kubelesya majwi nzi baakwaamvwa malusi aacibi mbuli bwaceeci! a walo nguni uya kubamba mwana uunyina usyi, 
##kayi bazyali bangu bakatala tabakonzyi kubamba mwanaa muntu kakuli andenyina baali kupenga nindaali mpwitamamina. 
##Baakatala sunu, walampisya musinzo nkubaazyila, kuyigwa kwafwiimpa. 
##Zyoonse ezvi kuti ndazyi kuzivwoomeka, inga ndamvwâ mutwe uyanda kundilekelezya. 
##Ani sikale waacibona ncobeni naaka "'waalisina waalowegwa."
##Nkaambo mebo nindakacaazya kale mfwukula, wakaamba musimbi cakulilekaleka,
##Wakatalika alimwi kulila, amane wakazumanana akuti
##"Ndizyi kuti eeci cilanyandya alimwi cilakatazya kusyoma.
##Simizyeesu ooyu muntu ngundali kuyanda kuzwa bunini bwangu, 
##alimwi Lwando simizyeesu nguwena ooyu awalo wali kundiyanda lyoonse. 
##Nkaambo kaluyando ndulwena oolu, cakandipa kuti ndizwe kwesu, kuya kukkala anguwe.
##Ndakatalikila kwakwe cikolo kusika limwi ndamanizya. Wali kunduulila zyoonse zyaali kuyandika kucikolo.
##Mpaawo inga baali kumugwasya biya bazyali bangu. 
##Kuti kabaumwine, taku naakali kutongooka waali kundicitila zyoonse.
##Nindakamanizya cikolo ku Chivuna, wakandibbadelela kuti ndikazumanane mulwijyo lwangu ku Evelyn Hone.
##Coonse eeci cindi ndakali kukkala anguwe amukwasyi wakwe woonse ku Woodlands muno mu Lusaka. 
##Nindakatalika kubeleka, ndakaba aakaanda kangu ku Olympia Park.
##Pele nokuba kuti ndakali aang'anda yangu ticakandilesya kuunka kubona acisya,
##awalo tanaakali kuyuminina kung Panda yangu. Ooyu acisya Lwando nkakeela da lyomwe abamaama.
##Aawo musilisi wakamutiba musimbi. "Kotana sakana, ndalilubide kuti tuzyibane asyina. 
##Mebo ulindizyi kuti ndime Haatimba, ino webo nduwe ni?' "Mebo ndime Caalama,' wakavwiila musimbi.
##'Mbubo hena Caalama inga koya kuluba mpoolekela, kozumanana tumvwe.
##"Myezi yotatwe yainda tibakeendelana abakaintu babo mung'anda. 
##Kwategwa wakabapa mali aakubwene kuti kabauzya cisyu kumana kwamwezi, 
##balo mali aaya bakaamana munsondo yomwe biyo. Kwategwa naakababuzya kuti mbuti mbobanga baabelesya mali manji
##manji munsondo yomwe zyuulwa kazitalibonyi, balo bakatalika kumutukila. Nibakamutukila walo nkokubaampasyila. 
##Ino kayi taata luya kwabo mbolutakwe mulenga, yakatuba liya kwabo mwanaa musimbi ati uyakulya mankombola aalya banyina. 
##Naakaunka mukaakwe, Lwadno wakaboola kwangu kalyeeteeka. 
##Wakandikombelezya kuti nduunke nkemujikilila bana mafwumofwumo kutegwa batani kuunki aanzala kucikolo nentana ya kumilimo.
##Kwategwa ani waacibona ncobeni waati "uulaa kwabo tapulilwi nsima nene."' 
##Mebo nindakamvwa nkwalilauka ndakeetezyegwa, mpamunya ndakazumina kuya kumubambila bana nketazyi kuti ninzoka ilumina luciso.
##"Twakakkala biyo kabotu kumana kwansondo zyone. Wakabaa cilengwa cakukkala munsi lyangu. 
##Mebo eeci ciyanza nokuba kuti cakandibeda ceenzu, tiíndaacibikka akumoyo nkaambo ndakayeeya kuti unyina umbi wakulya
##limwi musalo kuti kakunyina mweenzyinyina waswaya. Nsondo yasanu heli kwakwe,
##Kwakasika buzuba bwakuzyalwa kwakwe. Wakandaambila kuti waakkwanva myaka makumi one amyaka yobilo. 
##Aboobo wakabamba kapobwe kakusekelela. Mbuli mbundaamba kale kuti ooyu muntu ndakakkala anguwe kuzwa buniini bwangu, 
##Oonse mapobwe ngaakali kucita cindi kandicili kwakwe wakali kwiita beenzyinyina banji kuzyi kusekelela. 
##Ono pobwe eeli ndyaakabamba cindi eeci. Kwategwa lilaba biyo iyamukwasyi taku bantu bambi bati katambwe. 
##Tanaakali kuvwula kunywa bukoko, pesi buzuba oobu wakaula makoko
##makoko aacikuwa aamisyobo-misyobo kwategwa wakali kuyanda kusekelela mwaka wakwe mupya. 
##Mebo mbundakali kuzwa mwida lyabacembele, kunyina nindakalabilide bukoko moliba dosi, 
##pesi oobu buzuba wakandisinikizya kuti ndinywe biyo kuniini nkaambo ulaba alikke. 
##Ndakabikka yavwula nkomeki. Nindakaimana eeyo alimwi wakandisinikizya kuti ndinywe yabili, 
##ayalo ndakaimana. Kuzwa waawo, taku nceyeeyede cakali kutola busena.
##'Nindakasinsimuka ndakajana ndili mubulo. Acinswe, cisani ncindakali koonenezya antoomwe akabbudula
##zyakalundikidwe buy aansi munsi aabulo. Ndakazwa mumapayi akuya acibuye. 
##Nindakalanga cindi cakali kubwaanda, ndakajana acili aampingaanino yabusiku,
