##Leza wandibika kuti mbe mwami wacisi coonse ca-Egepita. Boola kulindime. Utaneeleli pe.																									
##Uzookala mucisi ca-Goseni aboobo uzooba kufwaafwi kulindime yebo abana bako abazukulu bako anibelele zyako aŋombe zyako azyoonse nzojisi.																									
##Lino njookulela nkuko oko, nkaambo kuciza myaka yosanwe yanzala, kuti utalobi yebo abasiŋanda bako azyoonse nzojisi,																									
##Amulange! Meso aanu alabona, aalo meso aamwanike wangu Benjamini alabona, kuti ncobeni mulomo wangu nguuambaula anywe.																									
##Muleelede kulwiida taata makani aabulemu bwangu bwaku-Egepita amakani oonse ngemubwene. Amufwambaane kuleta taata okuno.																									
##Mpawo wakawida ansingo yamwanike wakwe Benjamini, walila, alakwe Benjamini wakalila ansingo yakwe.																									
##Abalo bakulana bakwe boonse wakabamyonta akulila alimbabo. Amane obo, bakulana bakwe bakaambaula awe.																									
##Lino impuo neyakamvwigwa kuŋanda ya-Farao, yakuti, Babuuyina Josefa basika, makani akabotela Farao abalanda bakwe.																									
##Nkabela Farao wakaambila Josefa kuti, Ambila bakulana bako kuti, Kamucita obu. Amubope imbongolo zyanu, mwiinke kunyika ya-Kanana.																									
##Mwasika, amulete usowanu abamaanda aanu boonse, muboole kulindime. Njoomupa bubotu bwanyika ya-Egepita, mulye bunono bwanyika.																									
##Alimwi kobalailila kuti, Mbuboobu mbumweelede kucita. Amutole iŋola kuzwa kucisi ca-Egepita zibe zyakubwezela bacece banu abanakazi banu,																									
##alimwi amunyampule usowanu, muboole. Mutalikataazyi ambono zyanu pe, nkaambo bubotu bwanyika yoonse ya-Egepita buyooba bwanu.																									
##Lino bana ba-Israyeli bakacita obo. Josefa wakabapa ŋola, mbubonya mbwaakaamba Farao, abulilu boonse wabapa.																									
##Alimwi boonse buyo wakabapa umwi aumwi zyakuzwaata, a-Benjamini mwanike wakwe wakamupa mali aansiliva aali myanda yotatwe azyakuzwaata zyosanwe.																									
##Alakwe wisi, nzeezi nzyaakamutumina: imbongolo zili ikumi ziyumwide zintu zibotu																									
##zyaku-Egepita, ambongolo inzyazi zili ikumi ziyumwide maila azilyo abulilu bwawisi.																									
##Elyo wakatuma babunyina, bainka. Nkabela wakabaambila kuti, Mutakalazyanyi munzila.																									
##Mpawo bakazwa kucisi caEgepita, basika kucisi ca-Kanana nkwaakabede Jakobo wisaabo.																									
##Nkabela bakamwaambila kuti, Josefa ucipona, alimwi ngonguwe uuendelezya mucisi coonse ca-Egepita, Amvwe obo, moyo wakwe wakalebuluka, nkaambo takwakazumina.																									
##Pele nebakamulwiida majwi oonse aa-Josefa ngaakamwaambila, alimwi naakabona ŋola Josefa nzyaakatuma kukumubweza, moyo wa-Jakobo wisaabo wakabukuluka,																									
##Israyeli wakati, Mbubo, mwanaangu Josefa ucipona, Njiinke kuyoomubona nkentanafwa.																									
##Ba-Israyeli mbubakalongela ku-Egepita. Lino Israyeli wakanyampuka azyoonse nzyaakajisi,																									
##wasika ku-Beereseba, watuula zipaizyo kuli-Leza wa-Izaka wisi.																									
##Nkabela Leza wakaambaula a-Israyeli muzilengano zyamasiku, wati, Jakobo, Jakobo. Wakati, Mpondi.																									
##Wakati, Ndime Leza, Leza wauso. Utayoowi kwiinka ku-Egepita, nkaambo njoocita kuti ukabe musyobo mupati nkuko.																									
##Njooinka ayebo ku-Egepita, alimwi njookuboozya kuzwa nkuko. Alakwe Josefa uyoobika ijanza lyakwe ameso aako.																									
##Mpawo Jakobo wakanyampuka kuzwa ku-Beereseba, nkabela bana ba-Israyeli bakanyampula																									
##Jakobo wisaabo abacece babo abanakazi babo munola Farao nzyaakatumide kukubabweza.																									
##Azyalo iŋombe zyabo ambono zyabo zyoonse nzibakajene munyika ya-Kana na bakazitola aboobo bakasika ku-Egepita, Jakobo alunyungu lwakwe loonse.																									
##Bana bakwe balombe, abazukulu bakwe, abana bakwe basimbi, abana basimbi babana bakwe, amuzukulu wakwe woonse, boonse buyo wakeza abo kunyika ya-Egepita.																									
##Ngaaya mazina aabana ba-Israyeli ibakasika ku-Egepita, nkukuti Jakobo abana bakwe, Mwana mutaanzi wa-Jakobo kali Rubeni.																									
##Bantu boonse Jakobo mbaakeza abo ku-Egepita, nkokuti bantu ibakazwa mucikungu cakwe, kutabala banakazi babana bakwe, bakali makumi aali musanu alimwi amusanu aumwi.																									
##Abana ba-Josefa mbaakazyalilwa ku-Egepita bakali babili, Bantu boonse baluzubo lwa-Jakobo ibakeza ku-Egepita bakali makumi aali musanu aabili.																									
##Nkabela wakatuma Juda kunembo lyakwe kuli-Josefa kuti babonanine ku-Goseni, elyo bakasika kucisi ca-Goseni.																									
##Mpawo Josefa wakabopa inkalaki yakwe, wainka kuyooswanaana a-Israyeli wisi ku-Goseni. Babonane biyo, wakawida ansingo yakwe, walila ansingo yakwe ciindi cilamfulamfu.																									
##Lino Israyeli wakaambila Josefa kuti, Mbubo, mfwe, nkaambo ndabona busyu bwako, ndabona kuti ucipona.																									
##Mpoonya awo Josefa wakaambila bananyina aluzubo lwawisi kuti, Ndainka kuyooambila Farao makani,																									
##Nkamulwiide kuti, Bakulana bangu aluzubo lwataara ibakakede munyika ya-Kanana basika kulindime.																									
##Baalumi abo mbeembeli, mbavubi baŋombe, alimwi baletelela imbelele zyabo aŋombe zyabo azyoonse nzebajisi.																									
##Lino Farao naayoomwiita akumubuzya kuti, Muli basimilimonzi? muleelede kuvuwa kuti, Swebo tobalanda bako tuli beembeli.																									
##Njemilimo yesu kuzwa kubwanike bwesu akusikila asunu, swebo abamatateesu boonse, Amuvuwe obo,																									
##kuti mukakale munyika ya-Goseni, nkaambo beembeli boonse balisulidwe kuba-Egepita.																									
##Jakobo mbwaakabonesegwa kuli-Farao. Elyo Josefa wakasika kuli-Farao, wamwaambila kuti,																									
##Taata abakulana bangu ambelele zyabo aŋombe zyabo ambono zyabo zyoonse basika kuzwa kunyika ya-Kanana. Nkobali kunyika ya-Goseni.																									
##Nkabela wakasala bantu hosanwe akati kabakulana bakwe, wabaimikizya kubusyu bwa-Farao.																									
##Lino Farao wakabuzya bakulana bakwe kuti, Muli basimilimonzi? Bakavwiila Farao kuti, Swebo tobalanda bako tuli basikweembela imbelele, swebo abamatateesu boonse.																									
##Alimwi bakaambila Farao kuti, Tweza kuzookala-kala munyika, nkaambo tacikwe mani aakucezya matanga esu, nkaambo ipamba lyalema mucisi ca-Kanana.																									
##Twakumbila tobalanda bako kuti tukale munyika ya-Goseni. Alimwi Farao wakaambila Josefa kuti, Uso abakulana bako basika kulinduwe.																									
##Nyika yoonse ya-Egepita ili kunembo lyako. Kazika uso abakulana bako mububotu bwanyika. Bakale munyika ya-Goseni.																									
##Alimwi na ulizi bantu bacenjede akati kabo, kobabika kuti babambe matanga aangu.																									
