##Abone buyo kuti wasia cikobela cakwe mujanza lyakwe, wacija, waya anze,																									
##wakaita basiŋanda bakwe, wabaambila kuti, Amubone! Watuletela mu-Hebrayo kuti atusampaule.																									
##Weza kulindime kuti alale ambebo, elyo ndalila ajwi ipati. Amvwe kuti ndongololesya akulila, wasia cikobela cakwe kulindime, wacija, waya anze.																									
##Mpawo wakabamba cikobela cakwe kulinguwe mane simalelo wakwe asike kuŋanda.																									
##Asike, wakamwaambila alakwe mbubonya. Wakati, Mulanda muHebrayo nguwakatuletela weza kulindime kuzoondisabwida.																									
##Pele nendoongololesya akulila wasia cikobela cakwe kulindime, wacija, waya anze.																									
##Lino simalelo wakwe naakamvwa majwi aamukaakwe ngaakamwaambila aakuti, Mbuboobo mulanda wako mbwandicitila, bukali bwakwe bwakabuka.																									
##Mpawo simalelo wa-Josefa wakamujata, wamubika muntolongo, baange bamwami mobakaangidwe, nkabela wakakala mumonya muntolongo.																									
##Pele Jehova kali a-Josefa, wamufwida luzyalo, wamupa buuya mumeso aamulangi wantolongo.																									
##Nkabela mulangi wantolongo wakabika baange boonse buyo bamuntolongo mumaanza aa-Josefa, aboobo kufumbwa cintu cakacitwa oko, ngonguwe wakali kucicita.																									
##Mulangi wantolongo takakali kulikataazya kucita neciba comwe icakali mumaanza aakwe,																									
##nkaambo Jehova wakali awe, azintu zyoonse nzyaakacita, Jehova wakazibotezya.																									
##Josefa mbwaakapandulwida balanda ba-Farao ziloto																									
##Kabe kaindi, sikukutaukila mwami wa-Egepita amujiki wakwe bakabisizya simalelaabo mwami wa-Egepita.																									
##Mpawo Farao wakakalalila abo balanda bakwe bobile, simutwe wabakutausi asimutwe wabajisi,																									
##wabaanga muŋanda yamulangi wabatabilizi, muntolongo Josefa mwaakaangilidwe­.																									
##Lino mulangi wabatabilizi wakababika mumaanza aa-Josefa, kuti abakutaukile, nkabela bakakala mazuba manji muntolongo.																									
##Elyo oyo sikukutaukila mwami wa-Egepita amujisi wakwe bakaleta ziloto.																									
##Boonse bobile bakalota, umwi aumwi ciloto cakwe, mubusiku bomwe. Ciloto cimwi acimwi kacijisi kupandulula kwaco.																									
##Nkabela nebwakaca Josefa wakeza kulimbabo, wajana kuti baluusene.																									
##Lino wakabuzya abo basilutwe ba-Farao mbaakali abo balaangidwe muŋanda yasimalelaakwe kuti, Nkaambonzi masyu aanu abija sunu?																									
##Bakamuvwiila kuti, Twalota ziloto, alimwi taakwe uukonzya kuzipandulula. Josefa																									
##wakabaambila kuti, Sa teensi Leza uukonzya kupandulula! Amundilwiide.																									
##Mpoonya awo silutwe wabakutausi wakalwiida Josefa ciloto cakwe. Wakati, Muciloto cangu ndakabona musaansa kunembo lyangu.																									
##Mumusaansa kamuli mitabi yotatwe, Usyuuke biyo, wafulula malubaluba, elyo masankinya aamasaansa akabizwa ndilyonya.																									
##Alimwi inkomeki ya-Farao yakali mujanza lyangu, nkabela ndakacela masaansa, ndakasinina munkomeki ya-Farao, ndapa mujanza lya-Farao.																									
##Lino Josefa wakamwaambila kuti, Mbuboobo mbocipandululwa. Mitabi yotatwe nkokuti mazuba otatwe.																									
##Amana mazuba otatwe Farao uyoobusya mutwe wako akukuboozya kumilimo yako,																									
##nkabela uyoopa inkomeki mujanza lyakwe mbubonya mbowakali kucita lyoonse nowakacili mukutausi wakwe.																									
##Pele kwabota kulinguwe, wence kondiyeeya mebo akundifwida luzyalo, ukaambe makani aangu mumatwi aa-Farao akundigwisya omuno muŋanda.																									
##Nkaambo ncobeni ndakabbigwa munyika yaba-Hebrayo, alimwi okuno taakwe ncendakabisya kuti bandi bike muntolongo.																									
##Elyo simutwe wabajisi, naakabona kuti ciloto cakapandululwa kabotu, wakaambila Josefa																									
##kuti, Ambebo ndalota, Muciloto cangu ndakali azisewe zyotatwe zyazibunge amutwe wangu.																									
##Mucisewe caatala kamuli zilyo zyamisyobo misyobo nzyajika mujisi, zyajikilwa Farao. Nkabela bayuni bakali kuzilida, mucisewe cakali atala amutwe wangu.																									
##Mpawo Josefa wakavuwa, wati, Mbuboobu mbucipandululwa. Zisewe zyotatwe nkukuti mazuba otatwe.																									
##Amana mazuba otatwe, Farao uyookosola mutwe wako akukwaanzika amusamu, elyo bayuni bayoolya nyama yamubili wako,																									
##Lino buzuba bwatatu nibwakaca, bwakali buzuba bwakuzyalwa kwa-­Farao, nkabela wakacitila balanda bakwe boonse ipobwe.																									
##Mpawo wakabusya mutwe wamukutausi mupati amujisi mupati akati kabalanda bakwe. Mukutausi mupati wakamuboozya mubukutausi bwakwe, aboobo wakapa inkomeki mujanza lya-Farao.																									
##Pele mujisi mupati wakamwaanzika, mbubonya mbuli Josefa mbwaakapandulula.																									
##Nekubaboobo mukutausi mupati takwakayeeya Josefa pe, wakamuluba buyo.																									
##Josefa mbwaakapandulula ziloto zya-Farao. Lino niyakamana myaka yobile iizwide, Farao wakalota.																									
##Muciloto cakwe kaimvwi kumbali lyalwizi. Nkabela omo mulwizi mwakazwa iŋombe impwizi zili musanu azibili.																									
##Zyakali kweebeka, amibili yazyo yakalineneede. Nkabela kazicela akati kamatete.																									
##Lino kusule lyazeezyo mwakazwa mulwizi azimwi zili musanu azibili. Zyakali zibi, amibili yazyo yakalikotede.																									
##Nkabela kaziimvwi kumbali lyazitaanzi kunkomwe yalwizi.																									
##Elyo iŋombe ezyo zili musanu azibili zibi zikotede zyakalya iŋombenyina zili musanu azibili izyakeebeka akuneneya.																									
##Mpawo Farao wakasinsimuka. Alimwi wakoona, walota lwabili, wabona makunka aamaila aali musanu aabili aasyuuka akuba lyomwe, alisikide, mabotu.																									
##Nkabela kusule lyayaayo kwakamena aamwi makunka aali musanu aabili, aapuputide, aajayidwe muuwo wakujwe.																									
##Lino makunka aapuputide akalya makunka aasikide mabotu. Mpawo Farao wakasinsimuka, wajana kuti nciloto.																									
##Lino nibwakaca, moyo wakwe wakapenga, aboobo wakatuma, waita boonse bacape ba-Egepita abasongo boonse.																									
