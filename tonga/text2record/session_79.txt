##micelo yamusamu oyo ngundakakulailila kuti, Utalyi kulinguwo? Mpawo Adamu wakati,																									
##Oyo mwanakazi nguwakandipa kuti tube awe nguwandipa micelo yamusamu, elyo ndalya.																									
##Lino Jehova Leza wakaambila mwanakazi kuti, Ino ncinzi eci ncowacita? Mwanakazi wakati,																									
##Inzoka njiyakandoongelezya, aboobo ndalya. Mpawo Jehova Leza wakaambila inzoka kuti,																									
##Mbowacita obo, ulitukidwe kwiinda i≈ãombe zyoonse abanyama boonse bamusokwe.																									
##Uyooenda abula bwako, abulongo buyooba zilyo zyako, mazuba oonse aabuponi bwako.																									
##Nkabela njoobusya inkondo akati kanduwe amwanakazi, akati kalunyungu lwako alunyungu																									
##lwakwe. Walo uyookuuma amutwe, ayebo uyoomuluma kukasinde. Lino mwanakazi																									
##wakamwaambila kuti, Njookuvuzizya macise aako akuminta kwako, uyoozyala bana																									
##amacise, alimwi uyoosukama mulumaako, ngonguwe uuti kakweendelezye. Alakwe Adamu																									
##wakamwaambila kuti, Mbowaswiilila ijwi lyamukaako akulya micelo njindakulailila kuti																									
##toelede kwiilya, nyika ilitukidwe nkaambo kanduwe, Uyoolya micelo yayo mumacise																									
##mazuba oonse aabuponi bwako. Iyookuzyalila mamvwa amitubetube. Uyoolya zisyu																									
##zyamusokwe. Uyoolya insima cakufwa mitukuta mane ukapiluke kunyika, nkaambo																									
##mulinjiyo mowakagwisigwa, nkaambo uli bulongo buyo, akooko kubulongo nkoelede																									
##kupiluka. Lino Adamu wakaulika izina lyamukaakwe kuti ngu-Eva, nkaambo mbebanyina																									
##baumi boonse. Nkabela Jehova Leza wakacitila Adamu amukaakwe zibaki zyazikanda, wabasamika nzizyo.																									
##Lino Jehova Leza wakati, Bona! Muntu waba mbubonya mbuli ndiswe. Ulizi bubotu abubi																									
##mbuzibede, Lino atucenjele, kuti atatandabiki ijanza lyakwe akucela micelo yamusamu																									
##wabuumi, atalyi njiyo, ataponi mane kukabe kutamani. Elyo Jehova Leza wakamutanda																									
##kuzwa kumuunda wa-Edeni kuti akalime nyika eyo njiyonya njaakagwisigwa mulinjiyo.																									
##Wakatanda muntu, alimwi kulubazu lwakujwe lwa-Edeni wakabika baangelo bakerebimu																									
##apanga lyamabekabeka ilyakali kuyumbana koonse koonse kusinkila inzila yamusamu wabuumi.																									
##Kaini mbwaakajaya Abelo. Lino Adamu wakaswanana a-Eva banakwe, nkabela wakaminta, wazyala Kaini, wati, Ndajana muntu kuli-Jehova.																									
##Alimwi wakazyala lwabili, wazyala munyina Abelo. Nkabela Abelo wakaba sikweembela																									
##imbelele, pele Kaini wakaba sikupanda nyika. Lino necakaba ciindi, Kaini wakaletela Jehova																									
##cituuzyo camicelo yanyika. Alakwe Abelo wakaleta kabalwebalwe wambelele amafuta aazyo. Lino Jehova wakabotelwa Abelo acituuzyo cakwe, pele Kaini acituuzyo cakwe																									
##takwakamubotelwa pe. Nkabela Kaini wakakalala loko, abusyu bwakwe bwakasyulungana.																									
##Mpawo Jehova wakaambila Kaini kuti, Ino wakalalilanzi? Nkaambonzi busyu bwako																									
##bulisyulungene? Na wacita kabotu, sa tokooyoonyampuzigwa na? Pele na tociti kabotu, zibi																									
##zilakubutilila kumulyango, Lino uyoosukama nduwe, nkabela uyoomweendelezya.																									
##Lino Kaini wakaambila munyina Abelo kuti, Atweende musokwe. Nkabela nebakali																									
##musokwe, Kaini wakanyampukila Abelo munyina, wamujaya. Elyo Jehova wakabuzya Kaini																									
##kuti, Uli kuli Abelo mwanike wako? Wakaamba kuti, Nsimubwene pe. Sa ndime sikulela																									
##mwanike wangu? Lino wakati, Ma! Wacitanzi? Ijwi lyabulowa bwamwanike wako																									
##lilandikwiilila kuzwa muvu. Lino sunu wajana lutuko kuvu elyo ndilyonya ilyanywa bulowa																									
##bwamwanike wako buzwa kujanza lyako. Nozoolima ivu, talikooyookupa limbi inguzu																									
##zyalyo. Uyooba sikweendeenda asimutuntuli ansi. Mpawo Kaini wakaambila Jehova kuti,																									
##Kuumwa kwangu nkunjumwide nkupati kampatila. Ncobeni buzuba obuno wanditanda																									
##kuzwa kunyika, aboobo njoosiswa kumeso aako, Njooba sikweendeenda asimutuntuli																									
##munyika, nkabela kufumbwa muntu uundijana uyoondijaya. Mpawo Jehova wakamwaambila																									
##kuti, Mbubo, Kufumbwa muntu uujaya Kaini uyooindulwidwa kupegwa mulandu ziindi zili																									
##musanu azibili, Nkabela Jehova wakabikila Kaini citondezyo, kuti umwi aumwi uumujana atamujayi.																									
##Mizukulu ya-Kaini. Lino Kaini wakazwa kubusyu bwa-Jehova, waakukala munyika yaNodi																									
##iili kujwe lya-Edeni.																									
##Elyo Kaini wakaswanana amukaakwe, nkabela wakaminta, wazyala Enoki. Alimwi																									
##wakayaka munzi, lino oyo munzi wakauulika izina lya-Enoki mbubonya mbuli izina																									
##lyamwaanakwe. Lino Enoki alakwe wakazyalilwa Iradi, alakwe Iradi wakazyala Mehujaeli,																									
##alakwe Mehujaeli wakazyala Metusaeli, alakwe Metusaeli wakazyala Lameki. Lino Lameki																									
##wakakwata banakazi bobile; izina lya umwi kali Ada, azina lyawabili kali Zila. Nkabela Ada																									
