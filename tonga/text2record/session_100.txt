##boonse ibakajisi busaasa na myambo, ampongo zyoonse izyakajisi busaasa na myambo,																									
##azyoonse izyakali kutubatuba, atoonse tubelele tusiya, wazibika mumaanza aabana bakwe.																									
##Nkabela wakalyaandaanya a-Jakobo musinzo wamazuba otatwe, Lino Jakobo wakali kweembela imbelele zya-Labani izyakasyeede.																									
##Mpawo Jakobo wakabweza inti zitete zyamiingili azyamuluba azya-muse, wazinyemba manywengwe aatuba, kuti kuboneke kutuba mumisamu.																									
##Lino inti ezyo nzyaakanyemba, wakazibika muzinywido imbelele mozyakali kunywida maanzi,																									
##kunembo lyambelele, nkabela imbelele zyakali kuminta nizyakeza kuzoonywa.																									
##Imbelele zyakali kuminta kunembo lyanti, aboobo zyakazyala zili abusaasa azili amyambo azili amabala mabala.																									
##Alimwi Jakobo wakaandaanya tubelele, nkabela wakalanzya meso aambelele kulizeezyo zili amabala mabala azisia mubu tanga bwa-Labani.																									
##Nkabela wakabika matanga aakwe alike, taakwe naakaabika antoomwe ambelele zyaLabani.																									
##Nkabela kufumbwa ciindi imbelele zitulumuka zyamubutanga nizyakali kuzyalana, Jakobo wakabika inti kumeso aambelele muzinywido,																									
##kuti zizyalane akati kanti, pele tudandala twambelele, taakwe naakatubikila inti pe, aboobo tudandala twakaba twa-Labani, zitulumuka zyakaba zya-Jakobo.																									
##Aboobo muntu oyu wakaba muvubi loko, kajisi imbelele zinji, abalanda baalumi abanakazi, ankamele ambongolo.																									
##Jakobo mbwaakapiluka kunyika yakwabo. Lino wakamvwa majwi aabana ba-Labani aakuti,																									
##Jakobo watola zyoonse izyakali zyatateesu. Mumbono zyatateesu mwaalijanina buvubi obu boonse.																									
##Alimwi Jakobo wakabona kuti Labani tacimulangi kabotu mbuli muciindi cakamana.																									
##Elyo Jehova wakaambila Jakobo kuti, Piluka kunyika yabamauso akunzubo zyako, Njooba ayebo.																									
##Mpawo Jakobo wakatumina Rakele a-Leya mulazyo wakubaita musokwe mwaakali kweembelela.																									
##Nkabela wakabaambila kuti, Ndabubona busyu bwausowanu, Tabucindilangi kabotu mbuli mumazuba aakamana.																									
##Pele Leza wabamataata wali andime. Anywebo mulizi kuti ndabelekela usowanu milimo anguzu zyangu zyoonse,																									
##pele usowanu wandeena, wasandulasandula zyakuvola zyangu ziindi zili ikumi. Nekubaboobo Leza taakwe naakamuzuminina kundibisizya.																									
##Amba kuti, Zyabusaasa nzeziyooba zyakuvola zyako, —lino imbelele zyoonse zyakazyala zyabusaasa,																									
##Aamba kuti, Zyamyambo nzeziyooba zyakuvola zyako-lino imbelele zyoonse zyakazyala zyamyambo.																									
##Aboobo Leza wanyanzya matanga aausowanu, wapa ndime.																									
##Lino kuciindi cakuminta cambelele ndakatambya meso aangu, ndabona makani muciloto,																									
##ndabona kuti boonse basijembwe balimba ambelele bali abusaasa amyambo amabala mabala.																									
##Elyo angelo waJehova wakandaambila muciloto, wati, Jakobo. Ndakati, Mpondi.																									
##Wakati, Tambya meso aako, ubone basijembwe bali mba ambelele.																									
##Boonse bali abusaasa amyambo amabala mabala, nkaambo ndibwene zyoonse Labani nzyakucitila.																									
##Ndime Leza wa-Beteli, nkukonya oko nkowakananika malende, nkowakandikonkela cikonke.																									
##Nyampuka, uzwe munyika ino, upiluke kunyika yabuzyalwe bwako.																									
##Mpawo Rakele a-Leya bakavuwa kuti, Sa tucijisi caabilo na lukono kuŋanda yatateesu?																									
##Sa tatuli mbuli beenzu buyo mumeso aakwe? Nkaambo watuulisya, alimwi wamana kulya muulo wesu.																									
##Nkaambo imbono zyoonse Leza nzyaakanyanzya wiseesu, nzizyesu abana besu, Mbubo, kocita mbubonya mbuli Leza mbwaakwaambila.																									
##Elyo Jakobo wakanyamuka, watantika bana bakwe abanakazi bakwe ankamele.																									
##Nkabela wakabinga matanga aakwe, banyama boonse mbaakavubide,																									
##matanga oonse ngaakajana ku-Padanaramu, kuti ainke kuliwisi Izaka munyika ya-Kanana.																									
##Lino Labani katawo, kainkide kuku gela imbelele zyakwe, nkabela Rakele wakabba zimpangaliko zyawisi.																									
##Jakobo wakeena Labani mu-Aramu, nkaambo taakwe naakamulwiida kuti ulacija.																									
##Wakacija aboonse mbaakajisi, wazubuka mulonga, watozya kucilundu ca-Gileadi.																									
##Lino buzuba bwatatu nibwakaca, Labani wakalwiidwa kuti, Jakobo waloboka.																									
##Amvwe obo, wakatola bazyalwanyina, wamutobela, weenda musinzo wamazuba aali musanu aabili,																									
##wamujana kucilundu ca-Gileadi. Pele Leza wakasikila Labani mu-Aramu muciloto camasiku,																									
##wamwaambila kuti, Cenjela! Utaambili Jakobo cintu niciba comwe, niciba cibotu niciba cibi.																									
##Aboobo Labani wakeenzya Jakobo. Nkabela Jakobo kayakide cilao cakwe kucilundu,																									
##Alakwe Labani abazyalwanyina kayakide cilao cakwe mucilundu ca-Gileadi.																									
##Mpawo Labani wakaambila Jakobo kuti, Wacitanzi? Wandeena, watolelela bana bangu basimbi mbubonya mbuli basibuzike bwapanga.																									
##Ino nkaambonzi wacija kumbali? Nkaambonzi wanyweleleka? Nkaambonzi tokwe nondaambila,																									
##elyo nindakakonzya kukuleka cakusekelela anyimbo, cakulizya nyeele akantimbwa?																									
##Nkaambonzi tokwe nowandizumizya kumyonta bana bangu balombe abasimbi akubalaya?																									
##Ncobeni wacita cabufubafuba. Ndakali anguzu zyakukucitila bubi, Pele Leza wabamauso wakandaambila jilo masiku, wati,																									
