##Lino wakaminta alimwi, wazyala mwana mulombe, wati, Lino ncobeni mulumaangu																									
##ulandinamatila, nkaambo ndamuzyalila bana balombe botatwe. Aboobo wakamuulika izina lya-Levi.																									
##Lino wakaminta alimwi, wazyala mwana mulombe, wati, Lino ndatembaula Jehova. Aboobo wakamuulika izina lya-Juda.																									
##Elyo wakaleka kuzyala. Lino Rakele naakabona kuti tazyalili Jakobo bana, wakafwida mucizi wakwe ibbivwe.																									
##Nkabela wakaambila Jakobo kuti, Kondipa bana. Watandipa bana, ndafwa.																									
##Mpawo bukali bwa-Jakobo bwakabukila Rakele. Wakati, Sa ime ndi mucibaka ca-Leza iwakukasya micelo yamwida?																									
##Elyo wakati, Ngooyu mulanda wangu musimbi, Biliha. Koswanaana awe,																									
##akazyale amazwi aangu, kuti ambebo nkayakilwe luzubo kuzwa kulinguwe.																									
##Aboobo wakamupa Biliha mulanda wakwe musimbi, kuti amukwate, nkabela Jakobo wakaswanaana awe.																									
##Lino Biliha wakaminta, wazyalila Jakobo mwana mulombe. Mpawo Rakele wakaamba kuti,																									
##Leza wabeteka makani aangu, waswiilila ijwi lyangu, wandipa mwana mulombe. Nkaambo																									
##kako wakamuulika izina lya-Dani. Elyo Biliha mulanda musimbi waRakele wakaminta																									
##alimwi, wazyalila Jakobo mwana wabili. Nkabela Rakele wakaamba kuti, Ndazundana																									
##amukulana wangu anzundano impati, ndazunda. Aboobo wakamuulika izina lya-Nafitali.																									
##Alakwe Leya, naakabona kuti waleka kuzyala, wakabweza mulanda wakwe musimbi Zilipa, wapa Jakobo, kuti amukwate.																									
##Lino Zilipa mulanda musimbi wa-Leya wakazyalila Jakobo mwana mulombe.																									
##Nkabela Leya wakati, Ndajana coolwe; aboobo wakamuulika izina lya-Gadi.																									
##Elyo Zilipa mulanda musimbi wa-Leya wakazyalila Jakobo mwana mulombe wabili.																									
##Nkabela Leya wakati, Ndajana lukondo, nkaambo banakazi bazoondaamba kuti ngusilukondo. Aboobo wakamuulika izina lya-Aseri.																									
##Lino kuciindi cakutebula bulotwe, Rubeni wakaya mumuunda, wajana micelo yakusinkula izyalilo, waileta kuli-Leya banyina.																									
##Mpawo Rakele wakaambila Leya kuti, Wence undipe imwi yamicelo yamwanaako.																									
##Wakamuvwiila kuti, Sa ncintu ciniini buyo ncowandicitila kundinyanzya mulumi wangu?																									
##Sa ulayanda kundinyanzya ayalo micelo yamwanaangu? Nkabela Rakele wakamwaambila																									
##kuti, Mbubo, uyoolala ayebo masiku aya nkaambo kamicelo yamwanaako.																									
##Lino Jakobo naakazwa kumuunda ciindi camangolezya, Leya wakaya kuyoomucinga,																									
##wamwaambila kuti, Sunu uleelede kunjila kulindime, nkaambo ndakuula amicelo yamwanaangu.																									
##Aboobo wakalala awe masiku ayo. Lino Leza wakaswiilila Leya, nkabela wakaminta, wazyalila Jakobo mwana mulombe wasanu.																									
##Mpawo Leya wakati, Leza wandipa muulo wangu, nkaambo ndakapa mulumaangu mulanda wangu musimbi.																									
##Aboobo wakamuulika izina lya-Isakara. Elyo Leya wakaminta alimwi, wazyalila Jakobo																									
##mwana mulombe wamusanu aumwi. Mpawo Leya wakati, Leza wandaabila caabilo cibotu,																									
##Ncobeni lino mulumaangu ulandilemeka, nkaambo ndamuzyalila bana balombe bali musanu aumwi.																									
##Nkabela wakamuulika izina lya-Zebuloni. Kusule lyabaaba wakazyala mwana musimbi, wamuulika izina lya-Dina.																									
##Mpawo Leza wakaibaluka Rakele. Leza wakamuswiilila akujalula izyalilo lyakwe.																									
##Wakaminta, wazyala mwana mulombe, wati, Leza wamanisya lusampuko lwangu.																									
##Nkabela wakamuulika izina lya-Josefa, wati, Jehova andiyungizizye mwana mulombe aumwi.																									
##Jakobo mbwaakajana imbono kuli-Labani. Lino Rakele naakamana kuzyala Josefa,																									
##Jakobo wakaambila Labani kuti, Undileke, njiinke kulindime akunyika yangu.																									
##Undipe banakazi bangu abana bangu mbendakakubelekela, njiinke, nkaambo ulizi mbwiibede milimo yangu njindakakubelekela.																									
##Mpawo Labani wakamuvwiila kuti, Na ndabota mumeso aako, kala okuno, nkaambo ndakasonda, ndajana kuti Jehova wandipa coolwe nkaambo kako.																									
##Alimwi wakati, Amba zyakuvola zyako mbuzyeelede kuba, lino ndakupa.																									
##Jakobo wakati, Ulizi mbundakakubelekela, aŋombe zyako mbuzyakabede mumaanza aangu.																									
##Nkaambo imbono zyako zyakali zice buyo nkentanasika, lino sunu zyavula loko,																									
##alimwi Jehova wakupa coolwe nkaambo kakuza kwangu. Pele njoobamba lili iŋanda yangu ambebo?																									
##Elyo wakamubuzya kuti, Nkupenzi? Jakobo wakati, Utandipi cintu niciba cimwi.																									
##Na wazumina kundicitila cintu eci buyo, njooboola kweembela matanga aako akwaabamba.																									
##Ndainda sunu akati kamatanga aako, ndagwisya imbelele zyoonse zili abusaasa azili amyambo,																									
##atubelele toonse tusia, azyalo impongo zili abusaasa azili amyambo. Ezi nzeziyooba zyakuvola zyangu.																									
##Mbuboobo bululami bwangu mbubuyooboneka mumazuba aaboola, waakusika kuzoolingula zyakuvola zyangu:																									
##kufumbwa impongo zitakwe busaasa na myambo, akabelele katasii, zyoonse ziyooambwa kuti nzyakubba na zyajanwa mumaanza aangu. Lino Labani wakaamba kuti, Mbubo.																									
##Akube mbubonya obo mboamba. Elyo mubuzuba obo mbubonya wakagwisya basijembwe																									
