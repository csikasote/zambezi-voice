##Ulaleka lili koona, O mutolo? Ulasinsimuka lili muŋonzi zyako?
##Ulati, Ndicoona buniini! Ndicili aŋonzi buniini! Ndikumbate buniini, ndyokezye!
##Ma! Bucete bulakusikila mbuli sikubba! Kubula kulakujata mbuli silumamba!
##Mwana wa-Saatani, muntu wabuyo, Uleendeenda amyaambo iipilingene,
##Ulafwinyina meso, ulalyata azituta, Ulatondeka amunwe. Moyo wakwe ulipilingene, Ulayeeya bubi ciindi coonse, Ulabusya inkondo,
##Nkaambo kako mafwabi alamoongomokela, Ulafwambaana kutyoka akubula musiliki.
##Nkuzili zintu zili musanu acimwi Jehova nzyasulide, Azintu zili musanu azibili zimusesemya:
##Mesu aakulisumpula, lulimi lwakubeja, Amaanza aatila bulowa bwabaabo batakwe mulandu,
##Moyo uuyeeya makanze aabubi, Maulu aazuzaanina kububi,
##Kamboni sikubeja uuyooya zyabubeji, Amuntu uubusya inkondo akati kababunyina.
##Makani aakucenjela bumambe. Mwanaangu, jatisya malailile aauso, Alimwi utaleki mulao wabanyoko.
##Kozyaanga kumoyo wako lyoonse; Kozisama munsingo yako. Ciindi cakweendeenda zilakweenzya,
##Ciindi cakoona zilakulindila, Ciindi cakubuka zilakwaambauzya, Nkaambo mulazyo ndilampi, amulao mumuni;
##Kutapatila kwalulayo ninzila yabuumi. Zilakuvuna kumwanakazi sizibi, Mwanakazi muzwakule uuongelezya alulimi lwakwe.
##Utasukami kubota kwakwe mumoyo wako, Alimwi inkoye zyakwe zitakutoleleli.
##Nkaambo sikuvuula ulakonzya kuulwa cinkwa, Pele mwanakazi uukwetwe ulavwima buumi bwamuntu,
##Sa muntu ulakonzya kubweza mulilo akaango kakwe Akutapidwa zyakusama zyakwe?
##Sa muntu ulakonzya kweenda atala amakala aamulilo, Akutapya zituta zyakwe?
##Mbwabede muntu uuya kumukamweenzinyina. Taakwe uumwaampa uutajisi mulandu,
##Bantu tabasampauli mubbi ciindi cakubba, Na ulayanda kukutya moyo wakwe nkaambo kanzala,
##Pele na wajatwa, ncaliya cilaba musanu azibili, Ulaliya imbono zyoonse zyamuŋanda yakwe,
##Uulalika mwanakazi tajisi maanu, Uucita obo ulalinyonyoona. Ulajana macise abweeme,
##Nkabela lusampuko lwakwe talukonzyi kuziminganizigwa, Nkaambo ibbivwe lilabusya bukali bwamuntu,
##Takonzyi kufwa buuya kuciindi cakuliya inkoto, Takonzyi kulamwa inkombelezyo pe; Takonzyi kuzumina, nekuba kuti waleta makulo manji.
##Makani aamwi aakucenjela bumambe. Mwanaangu, jatisya majwi aangu;
##Malailile aangu ayandike mumoyo wako,
##Jatisya milazyo yangu, kuti upone; Mulao wangu ube mbuli imboni yaliso lyako.
##Kozyaanga aminwe yako; Kozilemba acilembelo camumoyo wako,
##Ambila busongo kuti, Nduwe mucizi wangu; Amaanu aambwe kuti muzwalani wako.
##Aboobo ulavunwa kumwanakazi sizibi, Kumwanakazi uupilingene uuamba majwi aakoongelezya,
##Ndakali kumpulungwizyo yaŋanda yangu; Ndakasondela kucimanga cangu;
##Ndakabona batakwe maanu, Nkabela akati kabalombe Kwakaboneka mukubusi iwakabula boongo.
##Wakali kwiinda mumugwagwa kucooko cakwe, Wakatola inzila yakuya kuŋanda yakwe,
##Mumutungazuba, ciindi cagoko, Mumudima wamasiku. Elyo kwakamuswana mwanakazi
##Uusamide mbuli sikuvuula uuongelezya, Ngusikubwanta, ulipilingene; Maulu aakwe taakali kuŋanda.
##Kumugwagwa, kucisambalilo, Kumpanda zyoonse—koonse ulalindila. Wamujata, wamumyonta,
##Wamwaambila calunyansyo, wati, Ndakalijisi zipaizyo zyakutontozya, Sunu ndaliya zikonke zyangu,
##Aboobo ndasika kuzookuswana, Ndasungwaala kukubona, ndakujana.
##Bulo bwangu ndabuvumbya zivumbyo, Masani aamanyengwe aabutonge bwaku-Egepita,
##Ndabikila bulo bwangu tununkilizyo twamuro, Amaalo, akinamoni. Boola, tukute inkumbatano mane buce,
##Tulibotezye amisobano yakuyandana, Nkaambo mulumaangu tawo, Watola lweendo lulamfu.
##Watolelela inkomo yamali; Ulaboola kumamanino aamwezi. Mbuboobo mbwamukombelezya amajwi aakwe,
##Wamusungilizya amilomo yakwe myuuba. Ndilyonya ulamutobela, Ulaya mbuli musune wakujaya,
##Na mbuli insya iicegwa, Mane lumwi muvwi waiyasa mumuni, Na mbuli muyuni uufwambaana kuya kukakole,
##Pele tezi kuti kalayanda buumi bwakwe. Lino bana bangu, amundiswiilile; Amucenjeke matwi aanu kumajwi aamulomo wangu.
##Moyo wako utaleyi kunzila zyakwe; Utapambukili kumeendelo aakwe, Nkaambo bantu mbawisya mbanji loko,
##Bantu mbajayide makamu manji, Iŋanda yakwe ninzila iitola kwacimvumwe, Ilaselukila kutwaandaanda twalufu.
##Busongo mbubucenjezya bantu. Sa busongo tabwiiti? Sa maanu taaongololi?
##Atala atulundu kumbali lyanzila, Kumapambukilo aanzila, nkobwiimina, Kumbali lyamilyango kunembo lyamunzi,
##Kumanjililo aamunzi, nkoboongolweda, Bulati, Ndinywe nobantu mbonjiita, Ajwi lyangu lili kubana ba-Adamu.
