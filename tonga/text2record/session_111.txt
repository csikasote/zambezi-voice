##Zuzya masaka aabantu zilyo, mbubonya mbobakonzya kunyampula, alimwi bika mali aamuntu umwi aumwi mumulomo wasaka lyakwe.																									
##Ayalo inkomeki yangu, inkomeki yansiliva koibika mumulomo wasaka lyamuniini, antoomwe amali aakwe aazilyo.																									
##Nkabela wakacita mbubonya mbuli Josefa mbwaakalailila­. Buce biyo, bantu bakasungulwa kuti beende balo ambongolo zyabo.																									
##Lino kabatana kuya kule kuzwa kumunzi Josefa wakaambila mupati waŋanda yakwe kuti, Nyamuka, ubatobele bantu.																									
##Wabeenzya, uleelede kubaambila kuti, Ino nkaambonzi mwandiboozezya bubi mucimanga cabubotu? Nkaambonzi mwabba inkomeki yangu yansiliva?																									
##Sa teensi njiyo mwami wangu mwaanywida? Sa teensi njiyo njasondya? Mwabisya kukucita obo.																									
##Wabeenzya, wabaambila majwi ayo. Lino bakamubuzya kuti, Ino nkaambonzi mwami wesu ulaamba majwi aya? Swebo tobalanda bako cilatondwa kulindiswe kucita obo.																									
##Mwabona kuti mali ayo ngetwakajana mumilomo yankomo zyesu twakaaboozya kulinduwe kuzwa kunyika ya-­Kanana,																									
##Ino inga twabba buti insiliva na ingolida muŋanda yamwami wako? Kufumbwa muntu akati kesu tobalanda bako uujanwa kuti uli ankomeki, afwe,																									
##Aswebo toonse tulaba bazike bamwami wesu. Wakavuwa kuti, Kube mbubonya obo mboamba.																									
##Kufumbwa uujanwa kuti uli ankomeki abe mulanda wangu, pele bamwi banu tabakooyooba amulandu.																									
##Mpoonya awo bakafwambaana kwaangununa umwi aumwi isaka lyakwe, batula ansi, bajalula umwi aumwi isaka lyakwe.																									
##Nkabela wakayandaula moonse moonse, watalikila kumupati, wasyaalizya kumuniini, nkabela inkomeki yakajanwa munkomo ya-Benjamini.																									
##Mpawo bakadelaula zyakusama zyabo, babopa umwi aumwi imbongolo zyakwe, bapilukila kumunzi.																									
##Lino Juda abeenzinyina nebakasika kuŋanda ya-Josefa, bajana kuti mpacili, nkabela bakamuvundamina ansi.																									
##Elyo Josefa wakabaambila kuti, Ino ncinzi eco neemwacita? Sa tamuzi kuti muntu uuli mbuli ndime ncobeni ulikuzi kusonda?																									
##Mpawo Juda wakati, Twaambenzi kumwami wangu? Twaambenzi? Tulilulamike buti? Leza ngowajana milandu yesu tobalanda bako,																									
##Toonse tuli bazike bamwami wangu, aswebo ayooyo moyajanwa inkomeki mujanza lyakwe.																									
##Pele wakati, Nee! Kulindime cilatondwa kucita obo, Muntu wajanwa kuti uli ankomeki mujanza lyakwe, ngonguwe alike uuelede kuba muzike wangu.																									
##Pele inywe nobamwi kamuya aluumuno kuli usowanu,																									
##Mpawo Juda wakaswena afwaafwi kulinguwe, wati, Wence simalelaangu, ndemulanda wako Ŋambe ijwi mumatwi aasimalelaangu.																									
##Bukali bwako butabukili mulanda wako, nkaambo uli mbubonya mbuli Farao.																									
##Simalelaangu wakatubuzya swebo tobalanda bakwe kuti, Sa mulijisi uso na munyoko?																									
##Nkabela twakaambila simalelo wesu kuti, Tulijisi wiseesu munene, amwanike wesu mwana wabucembele bwakwe,																									
##Mukulana wakwe wakafwa, lino kwakasyaala nguwe alike mulibanyina, nkabela wisi ulamuyandisya.																									
##Lino yebo wakatwaambila tobalanda bako kuti, Amumulete kulindime, nkamu bone.																									
##Twakaambila mwami wesu kuti, Musankwa takonzyi kusia wisi pe. Asia wisi, wisi ulafwa.																									
##Pele yebo wakatwaambila tobalanda bako kuti, Na mwanike wanu tasiki anywebo, tamukooyoobona limbi busyu bwangu.																									
##Aboobo netwakapiluka kuliwiseesu mulanda wako, twakamulwiida majwi aamwami wangu.																									
##Nkabela tateesu naakaamba kuti, Amupiluke, mukatuulile tulyo, twakati, Tatukonzyi kuya pe,																									
##cita mwanike wesu alakwe kali wo, lino tulaya, nkaambo tatukonzyi kubona busyu bwamuntu oyo na mwanike wesu tawo.																									
##Amvwe obo, wiseesu mulanda wako wakatwaambila kuti, Mulizi kuti mwanakazi wangu wakandizyalila bana bobile.																									
##Umwi wakandisia, Ndakati, Ncobeni ulikwamwiidwe, Nsimubwene limbi mane kusikila sunu.																									
##Lino na mwatola oyu alakwe kuzwa kulindime, alimwi bubi bwamujana, muyooselusya imvwi zyangu abuusu mukabanda.																									
##Lino na ndasika kulitaata mulanda wako, alimwi musankwa tawo, —moyo wakwe ulisukeme musankwa,																									
##aboobo naayoobona kuti musankwa tawo, uyoofwa, Tobalanda bako tuyooselusya imvwi zyatateesu mulanda wako cabuusu mukabanda.																									
##Nkaambo mebo ndemulanda wako ndimususi musankwa kuti aye kulitaata. Ndakati, Na ndabula kumuboozya kulinduwe, njooba amulandu kulitaata mazuba oonse.																									
##Wence nsyaale, mebo ndemulanda wako, mucibaka camulombe, mbe muzike wamwami wangu, lino musankwa ainke abeenzinyina.																									
##Nkaambo nsikonzyi kupiluka kulitaata na mulombe tawo. Ndayoowa kubona bubi buti sikile taata.																									
##Josefa mbwaakalilubulula kubananyina. Mpoonya awo Josefa wakakacilwa kulisimya-simya kumeso aabakwabo ibakaimvwi awe,																									
##nkabela wakapolopota kuti, Amubagwisye bantu bonse kulindime. Aboobo katakwe muntu naba omwe ngwaakaimvwi awe Josefa naakalilubulula kulibabunyina,																									
##Elyo wakalila loko, mane ba-Egepita bakamvwa, abalo basiŋanda ba-Farao bakamvwa.																									
##Josefa wakaambila bananyina kuti, Ndime Josefa. Sa taata ucipona? Nkabela babunyina bakakacilwa kumuvwiila, nkaambo bakali kukankama kubusyu bwakwe.																									
##Mpawo Josefa wakaambila babunyina kuti, Amuze kufwafwi kulindime. Bakaswena afwaafwi.																									
##Lino wakati, Ndime Josefa mwanike wanu ngomwakasambala kuti atolwe ku-Egepita.																									
##Lino mutapengi nekuba kulikalalila nkaambo kakundisambazya okuno, nkaambo Leza ngowakandituma kunembo lyanu kuti aponye bantu.																									
##Myaka yobile inzala yakataazya munyika, alimwi myaka yosanwe iciza iitakooyooba akulima nanka kutebula.																									
##Leza nguwakandituma kunembo lyanu kuti amusiile lunyungu akumuyobweda bafutusi banji.																									
##Teensi ndinywe mwakandituma okuno pe, nguLeza. Wandibika kuti mbe wisi Farao amwami waŋanda yakwe yoonse amweendelezi wanyika yoonse ya-Egepita.																									
##Amufwambaane kwiinka kulitaata, mumwaambile kuti, Mbuboobu mbwaamba mwanaako Josefa,																									
