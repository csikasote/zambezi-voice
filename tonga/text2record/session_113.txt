##Lino Josefa wakanjizya Jakobo wisi, wamwiimikizya kubusyu bwaFarao, nkabela Jakobo wakalongezya Farao.																									
##Elyo Farao wakabuzya Jakobo kuti, Mazuba aamyaka yabuumi bwako ali buti?																									
##Jakobo wakavwiila Farao kuti, Myaka yakweendeenda kwangu ili mwanda amakumi otatwe.																									
##Mazuba aamyaka yabuumi bwangu mace buyo, alimwi mabi, taana kweelana amazuba aamyaka yabuumi bwabamataata kuciindi cakweendeenda kwabo.																									
##Mpawo Jakobo wakalongezya Farao, wazwa omo Farao mwaakabede, Nkabela Josefa wakakazika wisi abakulana bakwe,																									
##wabapa civubilo munyika ya-Egepita, munyika imbotu, munyika ya-Ramese, mbubonya mbwaakalailila Farao.																									
##Alimwi Josefa wakasanizya wisi abakulana bakwe aluzubo lwawisi zilyo mbubonya mbuli mweelwe wabasiŋanda babo,																									
##Amwi makani aapamba lyaku-Egepita. Lino kwakabulika zilyo munyika yoonse,																									
##nkaambo ipamba lyakakomena loko, Nyika ya-Egepita anyika ya-Kanana yoonse zyakawizuka nkaambo kapamba.																									
##Nkabela Josefa wakabungika mali oonse aakajanwa munyika ya-Egepita amunyika ya-Kanana nkaambo kazilyo nzibakali kuula; mali ayo Josefa wakaaleta muŋanda ya-Farao,																									
##Lino mali oonse naakamaninina munyika ya-Egepita amunyika ya-Kanana, ba-Egepita																									
##boonse bakeza kuliJosefa, bati, Utwaabile zilyo. Sa ncibotu kuti tufwe mumeso aako? Nkaambo tacikwe mali.																									
##Elyo Josefa wakabaambila kuti, Amundipe iŋombe zyanu. Ndamuuzizya zilyo aŋombe zyanu na tacikwe mali.																									
##Mpawo bakaletela Josefa matanga aabo, nkabela Josefa wakabapa zilyo cakuulana ambizi amatanga aambelele aŋombe ambongolo.																									
##Wakabauzizya zilyo aŋombe zyabo zyoonse. Mwaka oyo umane, bakasika kulinguwe																									
##mumwaka wabili, bati, Tatukonzyi kusisa makani kumwami wesu, Mali amaninina, aalo matanga aŋombe aba aamwami wesu.																									
##Taakwe cintu cicisyeede kumeso aako O mwami wesu cita mibili yesu amyuunda yesu.																									
##Sa ncibotu kuti tufwe kumeso aako, swebo amyuunda yesu? Kotuula swebo amyuunda yesu, utupe zilyo.																									
##Tulaba bazike ba-Farao, swebo amyuunda yesu. Utupe imbuto, kuti tupone, tutafwi, ayalo nyika itanyonyooki.																									
##Aboobo Josefa wakaulila Farao nyika yoonse ya-Egepita, nkaambo baEgepita bakaulisya umwi aumwi muunda wakwe,																									
##nkaambo ipamba lyakabakataazya loko, Nyika yakaba ya-Farao, abalo bantu wakabanjizya mubuzike kuzwa kumagolelo amwi aa-Egepita kusikila kumagolelo amwi.																									
##Nyika yabapaizi luzutu taakwe naakaiula, nkaambo bapaizi bakalipedwe caabilo kuzwa kuli-Farao,																									
##nkabela bakali kulya caabilo cabo Farao ncaakabapa, aboobo teebakauzya nyika yabo.																									
##Lino Josefa wakaambila bantu kuti, Amubone! Sunu ndamuula, nywebo anyika zyanu, mube ba-Farao. Nzeezi imbuto, Amubyale myuunda.																									
##Lino casika ciindi cakutebula, muleelede kupa Farao cipanzi casanu, azipanzi zyone ziyooba zyanu, zibe zyakubyazya azilyo zyakusanizya basiŋanda banu atwana twanu.																									
##Bakati, Watuponya. Atujane buuya mumeso aamwami wesu, lino tuyooba bazike ba-Farao.																									
##Mbuboobo Josefa mbwaakacita mulao munyika ya-Egepita, mbuucibede asunu, wakuti Farao apegwe cipanzi casanu. Nyika yabapaizi luzutu njiitali ya-Farao.																									
##Bucembele bwa-Jakobo. Aboobo Israyeli wakalikede munyika ya-Egepita, mucisi ca-Goseni.																									
##Nkabela bakajana imbono mulinjiyo, alimwi bakazyalisya mane bavula loko.																									
##Lino Jakobo wakakala munyika ya-Egepita myaka iili ikumi amusanu aibili. Mazuba oonse aa-Jakobo,																									
##nkokuti myaka yoonse yabuumi bwakwe, akasika kumyaka iili mwanda amakumi one amusanu aibili.																									
##Elyo ciindi cakufwa kwa-Israyeli nicakasika kufwaafwi, wakaita mwanaakwe Josefa, wamwaambila kuti,																									
##Na ncobeni ndijene luzyalo mumeso aako, bika ijanza lyako kunsi lyacibelo cangu, undicitile caluzyalo acakusyomeka, Utandizikili mucisi ca-Egepita pe.																									
##Njanda koona mucooneno cabamatata. Uleelede kunditola kuzwa ku-Egepita, ukandivwike mumavwikilo aabo. Wakati, Njoocita mbubonya mboamba.																									
##Wakati, Ndikonka. Mpawo wakamukonka. Elyo Israyeli wakalikotamika amusego wabulo bwakwe.																									
##Jakobo mbwaakalongezya bana ba-Josefa. Lino kusule lyayaaya Josefa wakaambilwa kuti, Sa tobwene kuti uso waciswa?																									
##Mpawo wakatolelela bana bakwe bobile Manase a-Efrai­ mu. Elyo Jakobo wakalwiidwa kuti,																									
##Mwanaako Josefa wasika kuzookubona. Amvwe obo, Israyeli wakaliyumya-yumya, wanongomana abule.																									
##Nkabela Jakobo wakaambila Josefa kuti, Leza Singuzuzyoonse wakalibonya kulindime ku-Luzi munyika ya-Kanana, wandilongezya,																									
##wandaambila kuti, Ncobeni njookuzyazya loko, ube banji; njoocita kuti ube misyobo misyobo yabantu, alimwi nyika eyi njooipa lunyungu lwako, kuti lwiivube lyoonse alyoonse.																									
##Lino aba bana bako bobile mbowakazyala munyika ya-Egepita, nkentanasika kulinduwe okuno ku-Egepita, mbibangu, Efraimu a-Manase mbibangu mbubonya mbuli Rubeni aSimeoni.																									
##Alunyungu lwako ndoyoozyala musule lyabo ndolwako. Bayooulikwa mbuli mazina aabakulana babo.																									
##Nkaambo ciindi eco nindakazwa ku-Padani, ndakafwidwa Rakele munyika ya-Kanana,																									
##nitwakacili munzila, nikwakacisyeede kasinzo kusika ku-Efrata, nkabela ndakamuzika nkukonya oko munzila yakuya ku-Efrata (ngonguwo Betelehemu).																									
##Elyo Israyeli naakabona bana ba-Josefa, wakabuzya kuti, Ino mbani aba?																									
##Nkabela Josefa wakavwiila wisi kuti, Mbombabo bana bangu Leza mbaakandipa okuno.																									
##Wakati, Wence balete kulindime, mbalongezye. Nkabela meso aa-Israyeli akali agubi nkaambo kakucembaala, katakonzya kubona.																									
##Elyo Josefa wakabaswenya afwiifwi, nkabela wakabamyonta, wabakumbata. Mpawo Israyeli																									
##wakaambila Josefa kuti, Teendakali kuyeeya kubona busyu bwako, pele Leza wandibonya alunyungu lwako.																									
##Lino Josefa wakabagwisya kumazwi aakwe, walikotamika ansi cakuvundama.																									
