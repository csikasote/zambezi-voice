##Cenjela kuti utaambili Jakobo cintu niciba comwe, niciba cibi niciba cibotu.																									
##Lino kuya, waya nkaambo kakuti moyo wako kuusukeme iŋanda yauso. Pele nkaambonzi nowabba baleza bangu?																									
##Mpawo Jakobo wakavwiila Labani kuti, Ndakali kuyoowa, nkaambo ndakali kuyeeya kuti ulandinyanzya bana bako basimbi kuti ntainki abo.																									
##Lino baleza bako, kufumbwa uubajisi ncobeni takooyoopona. Okuno kumeso aabakwesu lingula,																									
##ubone na imbono zyako nkuzili kulindiswe, uzitole. (Nkaambo Jakobo katazi kuti Rakele kababbide),																									
##Mpawo Labani wakanjila mucilao ca-Jakobo, amucilao ca-Leya, amuzilao zyabalanda bobile basimbi,																									
##pele takwakazijana pe, Lino naakazwa mucilao ca-Leya wakanjila mucilao ca-Rakele.																									
##Nkabela Rakele kabwezede zimpangaliko, wazibika mucikalilo cankamele, wakala alincico,																									
##Lino Labani wakaampaampa moonse mucilao, pele taakwe ncaakajana nee!																									
##Nkabela wakaambila wisi kuti, Kutabiji mu meso aasimalelaangu kuti nsikonzyi kunyampuka kubusyu bwako, nkaambo ciindi cakutondwa cili kulindime.																									
##Aboobo wakayandaula koonse koonse pele takwakajana zimpangaliko pe.																									
##Mpawo bukali bwa-Jakobo bwakabuka, nkabela wakakazyanya a-Labani, Jakobo																									
##wakaambila Labani kuti, Ino mulandunzi ngundabisya? Nkaambonzi nowanditobela obo cabukali.																									
##Waampaampa muzintu zyangu zyoonse, Ncinzi ncowajana cazintu zyako? Kocileta, ucibike ano kumeso aabakwesu boonse, kuti batubeteke toonse tobile.																									
##Bona! Myaka iili makumi obile ndakakala kulinduwe. Imbelele zyako ampongo zyako tazikwe nizyakasowa,																									
##alimwi bagutu bamatanga aako nsikwe nindakabalya. Kufumbwa cintu icakalumwa banyama bamusokwe,																									
##nsikwe nindakacileta kulinduwe pe, wakali mulandu wangu; kujanza lyangu																									
##kowakaciyandawida, niciba cakabbigwa isikati niciba cakabbigwa masiku.																									
##Mbombede. Inkasaalo yakali kundikola isikati, ampeyo masiku, nkabela ŋonzi zyakacija kumeso aangu.																									
##Myaka iili makumi obile ndakali kulinduwe. Ndakakubelekela milimo myaka iili ikumi aine																									
##kuti nkwate bana bako basimbi bobile, amyaka iili musanu aumwi ndakabelekela imbelele zyako,																									
##pele zyakuvola zyangu wakazisandula-sandula ziindi zili ikumi. Leza wa taata, Leza wa-Abrahamu a-Mulemu wa-Izaka,																									
##natakali ambebo, ncobeni nowakandi tanda acinkwamaanza.																									
##Pele Leza wakubona mapenzi aangu amilimo yamaanza aangu, aboobo wakakutapatila jilo masiku.																									
##Mpawo Labani wakavwiila Jakobo kuti, Bana basimbi mbana bangu,																									
##bana balombe mbana bangu, imbelele nimbelele zyangu, azyoonse nzobona nzezyangu.																									
##Pele aba bana basimbi bangu abana mbebazyede, mbacitilenzi buzuba obuno?																									
##Boola, tutangane cizuminano, webo ambebo, cibe kamboni akati kesu tobile.																									
##Mpawo Jakobo wakabweza ibbwe, waliimikizya kuti libe malende.																									
##Alimwi Jakobo wakaambila banyina boonse kuti, Amubungike mabwe.																									
##Nkabela bakabweza mabwe, balundika citantaala, balya mpoonya awo acitantaala.																									
##Lino Labani wakacuulika izina lyaJegara-sahaduta, alakwe Jakobo wakaamba kuti ngu-Galeeda.																									
##Labani wakati, Eci citantaala caba kamboni akati kandime awebo buzuba obuno. Ncencico ncakacuulikila izina lya-Galeeda.																									
##Aalo malende wakaaulika izina lya-Mizipa, nkaambo wakati, Jehova alange akati kangu ayebo netunoozooandeene.																									
##Na wapenzya bana bangu basimbi, nanka kukwata banakazi abamwi atala abana bangu,																									
##nekuba kuti taakwe muntu uuli aswebo, bona! Leza ngukamboni akati kesu.																									
##Mpawo Labani wakaambila Jakobo kuti, Bona citantaala eci amalende aya ngendabika akati kesu.																									
##Citantaala eci ngukamboni, aalo malende ngukamboni, wakuti mebo ncobeni nsikooyooinda																									
##kucitantaala eci kuza kulinduwe, ayebo tokooyooinda kucitantaala eci kuza kulindime, kuzoocita bubi.																									
##Leza wa-Abrahamu, a-Leza wa-Nahori, Leza wawisaabo, abeteke akati kesu.																									
##Elyo Jakobo wakakonkezya muzina lya-Mulemu wa-Izaka wisi.																									
##Nkabela Jakobo wakatuula cipaizyo mpoonya awo acilundu, waita babunyina kuzoolya insima. Bamane kulya insima, bakoona awo acilundu.																									
##Nibwakaca, Labani wakafuma, wamyonta bana bakwe balombe abasimbi, wabalongezya, wanyamuka, wapiluka kulinguwe.																									
##Alakwe Jakobo wakacili kuya butola lweendo lwakwe, nkabela baangelo ba-Leza bakaswanana awe.																									
##Ababone buyo, Jakobo wakati, Njeeyi impi ya-Leza. Aboobo kuntu oko wakakuulika izina lya-Mahanaimu.																									
##Jakobo mbwaakalibamba kuswanaana a-Esau.																									
##Lino Jakobo wakatuma batumwa kuti bamuzulwide kuyooswanaana a-Esau mukulana wakwe munyika ya-Seiri, cisi ca-Edomu.																									
##Nkabela wakabalailila kuti, Mbuboobu mbumweelede kwaambila Esau simalelaangu.																									
##Mbuboobu mbwaamba mulanda wako Jakobo. Ndakakala-kala kuliLabani. Nkondakabede akusikila sunu.																									
##Ndijisi iŋombe, imbongolo, imbelele, balanda abalanda basimbi. Lino ndatuma kukulwiida mupati wangu kuti nkafwidwe luzyalo kulinguwe.																									
