##Inzila yamutolo ilizwide mamvwa, Pele mugwagwa wabaluleme ulatuba.
##Mwana musongo ulabotezya wisi, Pele muntu mufubafuba ulasampaula banyina.
##Bufubafuba ndusekelelo lwayooyo uubula boongo, Pele muntu uucenjede uleenda cakululama.
##Makanze alasinkinizigwa na kwabula lulayo, Pele na kuli basinkuta banji alazuzikizigwa.
##Kuvuwa kabotu kulakondezya muntu, Alimwi ijwi liambwa kuciindi ceelede lyabota loko.
##Inzila yamusongo ilatola kubuumi bwakujulu, Acije kuzwa kwacimvumwe kunsi.
##Jehova ulamwaya iŋanda yabasikulisumpula, Pele mugaano wamukamufu ulauimika nji.
##Miyeeyo yabasizibi ilasesemya Jehova, Pele majwi aabasalali alamubotezya,
##Uuyandisya impindu ulapenzya ciinga cakwe, Pele uusula makulo ulapona kabotu.
##Moyo wamululami ulayeeya kabotu mbweelede kuvuwa, Pele milomo yabasizibi ilatuntumuna bubi.
##Jehova uli kule kuzwa kulibasizibi, Pele ulaswiilila cikombyo cabaluleme.
##Mumuni wameso ulakondezya moyo, Amakani mabotu alaponya mubili.
##Kutwi kuswiilila kutapatilwa kwabuumi Kulakalilila akati kabasongo.
##Uukaka lulayo ulalisampaula, Pele uuswiilila kutapatilwa ulajana busongo,
##Kuyoowa Jehova nkokwiiyisya busongo, Alimwi kulibombya nkokuzulwida bulemu.
##Muntu ulayeeya mbweelede kwaamba, Pele kuvuwa kwalulimi kulazwa kuli-Jehova.
##Inzila zyoonse zyamuntu zilasalala mumeso aakwe, Pele Jehova nguupima myuuya yabantu.
##Leka milimo yako mumaanza aa-Jehova, Nkabela uyoozuzikizya makanze aamumoyo wako.
##Zintu zyoonse buyo Jehova wakazibikila milimo yazyo; Nebaba basizibi wakababikila buzuba bwamapenzi,
##Kufumbwa uulisumpula ulasesemya Jehova: Ncobeni takooyookonzya kucija lweempyo.
##Luzyalo alusyomo zilamanya milandu, Alimwi kuyoowa Jehova nkokugwisya muntu mububi.
##Na inzila zyamuntu zilabotezya Jehova, Ulacita kuti abasinkondonyina bakale awe caluumuno.
##Cintu ciniini buyo antoomwe abululami ncibotu Kwiinda buvubi bunji akutabetekwa kabotu.
##Moyo wamuntu ulayeeya inzila yakwe, Pele Jehova nguuenzya kweenda kwakwe.
##Kumilomo yamwami kulajanwa makani aazwa kuli-Leza, Mulomo wakwe tuubisyi mukubeteka.
##Cipimyo aceelesyo ciluleme ncica-Jehova; Mabwe oonse aakupimya njimilimo yakwe.
##Na bami bacita bubi, ncisesemyo, Nkaambo bululami mbobukazika cuuno cabwami.
##Milomo iiluleme ilabotezya bami; Balamuyanda uuamba cakululama,
##Bukali bwamwami bulatola kulufu; Muntu uucenjede ulabutontozya,
##Mumumuni wabusyu bwamwami momuli buumi; Kubotelwa kwakwe kuli mbuli mayoba aaleta imvula.
##Kujana busongo nkubotu loko kwiinda ingolida; Kumvwisya makani kulayandika kwiinda insiliva.
##Mugwagwa wabaluleme ulagwisya mububi; Uubamba inzila yakwe ulavuna buumi bwakwe.
##Kulisumpula kulazulwida lunyonyooko, Akamikami kali kunembo lyakuwa.
##Ncibotu kubombya moyo akati kabacete Kwiinda kwaabanya zisaalo abalisumpula.
##Uubika moyo wakwe kumakani ulajana coolwe, Ayooyo uusyoma Jehova uli acoolwe.
##Musongo mumoyo ulaambwa kuti ulicenjede, Amajwi aabotezya alayungizya luzibo.
##Busongo nkasensa kabuumi kuliyooyo uubujisi, Pele bufubafuba bulakoma bapilingene.
##Moyo wamusongo ulasongwaazya milomo yakwe, Alimwi ulayungizya luzibo kukwaamba kwakwe.
##Majwi aabotezya ali mbuli cimbulwe cabuci, Alalweezya muuya akuponya mubili.
##Kuli inzila iiluleme mumeso aabantu, Pele mamanino aayo ninzila zyalufu.
##Kusukama kwasimilimo kulamubelesya; Nkaambo mulomo wakwe ulamukakatizya.
##Muntu wa-Saatani ulakanza bubi; Mwaambo wakwe uli mbuli mulilo uuyupulula.
##Muntu uupilingene ulabusya inkondo, Asikuvwiya ulamwazya buzwalani,
##Silunyonyongano uloongelezya mweenzinyina, Ulamweenzya munzila iitali kabotu.
##Uufwinyina ameso ulakanza zipilingene, Uusyundumika milomo ulacita bubi,
##Mutwe uuli amvwi munsini wabulemu, Ulajanwa munzila yabululami,
##Uumuka kukalala mubotu kwiinda mulemu, Ayooyo uuendelezya moyo wakwe mubotu kwiinda uuzunda munzi.
##Makakata alawaalwa azibelo, Pele Jehova nguukosola makani oonse.
##Munsuma muyumu antoomwe aluumuno Mubotu kwiinda iŋanda iizwide mapobwe ankondo.
##Muzike musongo uleendelezya mwana uusya insoni, Ulaabilwa lukono akati kababunyina,
