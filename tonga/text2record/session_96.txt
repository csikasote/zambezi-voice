##Lino Esau naakajisi myaka iili makumi one, wakakwata Juditi mwana musimbi wa-Beeri mu-Hiti, a-Basemati mwana musimbi wa-Eloni mu-Hiti.																									
##Aba bakakataazya myoyo ya-Izaka a-Rebeka.																									
##Rebeka a-Jakobo mbubakabbida Esau kulongezegwa kwakwe																									
##Lino Izaka naakacemaala, alimwi meso aakwe akaba agubi, wakaita Esau mwanaakwe																									
##mupati, wati, Mwanaangu, Wakavuwa kuti, Mpondi. Wakati, Bona! Ndacemaala, Nsizi																									
##buzuba bwalufu lwangu na buyooba lili. Lino bweza zivwimyo zyako, inkomo yako abuta																									
##bwako, uinke musokwe, undijayile nyama, undijikile nyama iili amunse mbubonya																									
##mbunjandisya, akwiileta kulindime, kuti ndye, nkakulongezye nencipona.																									
##Lino Rebeka wakali kuswiilila, ciindi eco Izaka naakali kwaambila mwanaakwe Esau,																									
##nkabela Esau naakainka musokwe kuyoovwima nyama akwiileta, Rebeka wakaambila																									
##Jakobo mwanaakwe kuti, Swiilila! Ndamvwa uso ulaambila mupati wako Esau, wati,																									
##Kondijayila nyama, undijikile nyama iili amunse, ndye, kuti nkulongezye muzina lya-Jehova nentana kufwa.																									
##Mbubo, mwanaangu, swiilila ijwi lyangu akucita mbubonya mbunsi kulailile.																									
##Koya kutanga, ulete tupongo tobile tubotu, nkajikile uso nyama yamunse mbuli mbwayanda. Lino uleelede kwiitola kuli uso, alye, akulongezye naatana kufwa. Mpawo Jakobo																									
##wakaambila banyina Rebeka kuti, Bona! Mupati wangu Esau ngusimavwele, mebo ndinkwizinge.																									
##Ambweni taata ulandaampa-ampa, lino njooba mbuli sikweena mumeso aakwe, aboobo																									
##njooliletela loombololo, nsikooyooliletela lukondezyo pe. Banyina bakamwaambila kuti,																									
##Loombololo lwako lube alindime, mwanaangu. Koswiilila buyo ijwi lyangu; koya, ukazilete.																									
##Mpawo wakainka, wazibweza, wazileta kulibanyina, nkabela banyina bakajika nyama																									
##yamunse mbubonya mbuli wisi mbwaakali kuyandisya. Lino Rebeka wakabweza zyakusama																									
##zibotu zya-Esau mwanaakwe mupati, nzyaakajisi muŋanda, wazisamika Jakobo mwanaakwe muniini.																									
##Azyalo zikutu zyatupongo, wakazisamika kumaanza aakwe, akunsingo yakwe nkwaakali nkwizinge,																									
##elyo nyama yamunse ansima njaakajikide wakazibika mumaanza aaJakobo mwanaakwe.																									
##Lino wakanjila mwaakabede wisi, wati, Taata! Wakavuwa kuti, Mpondi.																									
##Nduweni, mwanaangu? Nkabela Jakobo wakaambila wisi kuti,																									
##Ndime Esau, mwanaako mutaanzi, Ndacita mbubonya mbowandaambila.																									
##Buka, ukale, ulye nyama yangu, undilongezye. Elyo Izaka wakaambila mwanaakwe kuti, Ino																									
##wafwambaana buti kwiijana, mwanaangu? Wakavuwa kuti, Nkaambo kakuti Jehova Leza																									
##wako wandipa coolwe. Lino Izaka wakaambila Jakobo kuti, Swena afwiifwi, kuti																									
##nkwaampa-ampe, mwanaangu, nzibe na ncobeni nduwe mwanaangu Esau na pe.																									
##Mpawo Jakobo wakaswena afwaafwi kuli-Izaka wisi, nkabela wakamwaampa-ampa.																									
##Lino wakati, Ijwi ndijwi lya-Jakobo, pele maanza ngaa-Esau. Takwakamuziba pe,																									
##nkaambo maanza aakwe akali mbuli maanza aa-Esau mukulana wakwe, akali aboya, aboobo wakamulongezya.																									
##Wakamubuzya kuti, Sa ncobeni nduwe mwanaangu Esau? Wakati, Ndime.																									
##Elyo wakati, Swena kufwaafwi, kuti ndye nyama yamwanaangu, nkulongezye.																									
##Mpawo wakaswena kufwaafwi kulinguwe, nkabela wakalya. Alimwi wakamuletela waini, nkabela wanywa,																									
##Elyo Izaka wisi wakamwaambila kuti, Swena afwaafwi, undimyonte, mwanaangu.																									
##Lino wakaswena afwaafwi, wamumyonta. Mpawo wakamvwa bweema bwazyakusama yakwe, nkabela wakamulongezya, wati, Bona bweema bwamwanaangu mbububede!																									
##Buli mbuli bweema bwamuunda Jehova ngwaalongezya, Leza akupe mume wakujulu,																									
##Azintu zilweela zyaansi, Amaila manji awaini. Misyobo yabantu ikumanine milimo,																									
##Amasi oonse akukotamine. Koba mwami akati kamukowa wako,																									
##Abalo bana babanyoko bakukotamine. Abe alutuko kufumbwa uukutuka.																									
##Abe acoolwe kufumbwa uukupa coolwe.																									
##Lino Izaka naakamana kulongezya Jakobo, Jakobo naakazwa buyo kuli­ Izaka wisi,																									
##mpoonya awo wakaboola Esau mukulana wakwe kuzwa mukuvwima.																									
##Lino wakajika nyama yamunse alakwe, waletela wisi, waambila wisi kuti,																									
##Abuke taata, alye nyama yamwanaakwe, kuti undilongezye. Mpawo Izaka wisi wakamubuzya kuti, Ino nduweni? Wakavuwa kuti, Ndime mwanaako mupati, Esau.																									
##Amvwe obo, Izaka wakakankama kukankama kupati loko. Wakabuzya kuti, Maawe! Ngwani																									
##oyo iwakajaya nyama akwiileta kulindime? Ndalya yoonse kotana sika, alimwi ndamulongezya, aboobo ngonguwe uuli acoolwe. Elyo Esau, naakamvwa majwi aawisi,																									
##wakalila acililo cipati ciyoosya loko, waambila wisi kuti, Undilongezye, undilongezye ambebo, taata.																									
