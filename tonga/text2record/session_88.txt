##kumulyango wa-Sodoma. Ababone buyo, Loti wakanyampuka, wabaswanganya,																									
##wabakotamina cakuvundama ansi. Elyo wakati, Amuswiilile, nobami bangu. Amuleye,																									
##munjile muŋanda yangu ndemulanda wanu, kuti mulale ukusamba kumaulu. Bwaca,																									
##mulafuma akutola lweendo lwanu. Bakati, Pe, pe, tula lala anze. Pele wakabasungilizya loko																									
##mane lumwi bakaleya akunjila muganda yakwe. Nkabela wakabacitila ipobwe akujika																									
##zibunge kuti balye. Pele kabatana kulala, bantu bamunzi, nkokuti bantu ba-Sodoma boonse																									
##buyo, nibaba banike nibaba bapati, bakazyunguluka iŋanda. Bakoongolola Loti kuti, Bali																									
##kuli bantu basika kulinduwe sunu mangolezya? Kobagwisya kulindiswe, kuti tubazibe.																									
##Mpawo Loti wakaya anze kumulyango nkubakabede, wajala ikoma kusule lyakwe, wati,																									
##Wence bakwesu, mutabisyi obo. Amubone! Ndijisi bana basimbi bobile batana kuziba																									
##mwaalumi. Ndabaleta kulindinywe, lino mulabacitila kufumbwa cibotu mumeso aanu. Pele																									
##bantu aba, mutabacitili cintu pe, nkaambo mbeenzu bamuŋanda yangu. Lino bakati,																									
##Tantamukila oko. Alimwi bakati, Oyu muntu wakeza kukala-kala akati kesu, lino sunu																									
##ulayanda kuba mubetesi wesu, Mbubo. Tulabisizya nduwe kwiinda mbabo. Mpawo																									
##bakatalika kufumpisya oyo muntu Loti akuswena kufwaafwi kuzoopwaya ikoma. Pele abo																									
##beenzu bakatambika maanza aabo, baboozya Loti muŋanda mubakabede, bajala mulyango.																									
##Nkabela bantu ibakali kumulyango waŋanda, baniini abapati boonse buyo,																									
##bakabaofwaazya, aboobo cakabakataazya kujana mulyango nkuubede.																									
##Elyo beenzu bakaambila Loti kuti, Sa ulijisi bantu abamwi okuno? Bakwaansa bako, bana																									
##bako balombe, bana bako basimbi, aboonse mboli abo mumunzi, kobagwisya omuno,																									
##nkaambo tulanyonyoona busena obuno. Nkaambo kulila kwabo kulayoosya kunembo																									
##lya-Jehova, aboobo Jehova watutuma kukunyonyoona munzi. Mpawo Loti wakainka																									
##kuyooambila bakwaansa bakwe ibakaamba kukwata bana basimbi bakwe, wati, Amubuke, muzwe okuno, nkaambo Jehova ulayanda kunyonyoona munzi. Pele mumeso aabakwaansa bakwe kali mbuli sikusobana.																									
##Nibwakaca, baangelo bakasungilizya Loti kuti, Buka, tola mukaako abana basimbi bako																									
##bobile mboli abo, kuti utasyukuti mumilandu yamunzi. Lino naakacili kuzyozyoka, bantu																									
##abo bakajata ijanza lyakwe ajanza lyamukaakwe amaanza aabana bakwe basimbi bobile,																									
##(nkaambo Jehova wakamufwida luzyalo), bamutola anze lyamunzi. Bamane kubasisya																									
##anze, bakati, Cija lufu. Utacebuki musule nikuba kulindila abuniini moonse mubbuwa, Cijila																									
##kucilundu, kuti utasyukuti. Pele Loti wakuti, Pe, nobami bangu. Amubone! Mulanda																									
##wako wajana luzyalo mumeso aako. Ncobeni wavuzya buuya mbowandicitila kukufutusya																									
##buumi bwangu. Lino mebo nsikonzyi kucijila kucilundu pe; ambweni bubi bulanditobela																									
##mane nkafwe. Bona! Ulya munzi uli afwaafwi kucijila nkuko, alimwi muniini. Ncijile																									
##nkuko, Sa tuuli muniini? Lino buumi bwangu buyoofutuka. Elyo wakamwaambila kuti,																									
##Mbubo, ndakuzuminina mucintu eci acalo. Nsikooyoomwaya munzi ulya ngoamba.																									
##Fwambaana kucijila nkuko, nkaambo nsikonzyi kucita cintu niciba cimwi mane ukasike																									
##nkuko. Nciceeco oyo munzi ncoambilwa kuti ngu-Zoari. Lino izuba nilyakamana kupata, Loti wakanjila mu-Zoari,																									
##Mpoonya awo Jehova wakalosya sulufa amulilo aminzi ya-Sodoma a-Gomora. Zyakazwa																									
##kuli-Jehova kujulu. Aboobo wakamwaya minzi eyo, acisi coonse ceengelede, abantu																									
##boonse ibakakede muminzi, azisyuuka muvu. Pele mukaakwe wakacebuka musule,																									
##nkabela mpawo wakaba indomba yamunyo. Nkabela Abrahamu wakafuma loko kuya oko																									
##nkwaakaimvwi kubusyu bwa-Jehova. Nkabela naakalanga kubbazu lya­-Sodoma a-Gomora																									
##acisi ceengelede, wakabona busi bwanyika bulauntumuka mbuli busi bwaceengelo.																									
##Mbuboobo Leza mbwaakayeeya Abrahamu, ciindi eciya naakanyonyoona minzi																									
##yamumabuwa; wakalobosya Loti kuzwa kulunyonyooko ndwaakanyonyoozya minzi eyo Loti njaakakede.																									
##Moabu a-Amoni mbubakazyalwa																									
##Lino Loti wakazwa mu-Zoari, wakaakukala mucilundu, abana basimbi bakwe bobile,																									
##nkaambo wakali kuyoowa kukala mu-Zoari. Nkabela wakali kukala musempo abana bakwe bobile.																									
##Elyo mupati wakaambila mwanike wakwe kuti, Tateesu wacemaala, alimwi taakwe																									
##mwaalumi naba omwe ansi uukonzya kutukwata mbuli muciyanza canyika. Koza,																									
##tukanywisye tateesu waini, kuti tulale awe, aboobo tulakonzya kubusya lunyungu kuzwa kulitateesu.																									
