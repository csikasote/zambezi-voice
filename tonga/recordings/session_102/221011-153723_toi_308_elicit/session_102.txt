##Elyo batumwa bakaboola kuli-Jakobo, bati, Twakasika kumukulana wako Esau.																									
##Lino uleza kuzookuswanaana, uli abantu bali myanda yone. Mpawo Jakobo wakayoowa loko akupenga.																									
##Nkabela bantu mbaakali abo, ambelele a≈ãombe ankamele zyoonse, wakababamba mumakoka obile,																									
##Esau wasika kukoka lyomwe akulilwisya ikoka lisyeede liyoofutuka.																									
##Lino Jakobo wakati, O Leza wa-Abrahamu taata, Leza wa-Izaka taata, Jehova iwakandaambila kuti,																									
##Bweeda kunyika yako akumukowa wako nkabela njookubamba kabotu,																									
##mebo nsielede abuniini milimo yako yaluzyalo ayalusyomo njowandicitila ndemulanda wako.																									
##Nkaambo ndazubuka oyu Jordano amufunko wangu buyo, lino sunu ndaba makoka obile.																									
##Wence kondivuna kuzwa kumaanza aamukulana wangu, kuzwa kumaanza aa-Esau, nkaambo ndamuyoowa.																									
##Ndayoowa kuti ambweni uleza kutuuma abana abamanyina babo boonse.																									
##Pele webo wakaamba kuti, Ncobeni njookubamba kabotu akuvuzya lunyungu lwako lube																									
##mbuli musenga wakunkomwe yalwizi uutabaliki nkaambo kakuvula kwawo.																									
##Elyo wakoona mpoonya awo masiku ayo, nkabela wakabweza zimwi zyambono nzyaakali azyo zibe cipo cakupa Esau munyina.																									
##Wakabweza impongo zili myanda yobile abagutu bali makumi obile, imbelele zili myanda yobile abasijembwe bali makumi obile,																									
##inkamele zinyonsya zili makumi otatwe abana bazyo, impwizi zili makumi one abacende bali ikumi, imbongolo impwizi zili makumi obile ambongolo incende zili ikumi,																									
##elyo ezi zyoonse wakazibika mumaanza aabalanda bakwe, itanga limwi alimwi alilike,																									
##nkabela wakaambila balanda bakwe kuti, Amuzulule kunembo lyangu, alimwi amutalamukane itanga limwi atanganyina.																									
##Nkabela wakalailila sitanga mutaanzi kuti, Akuswana Esau mukulana wangu, akubuzya kuti, Uli wani? Uya kuli? Azeezi nzojisi nzizyani?																									
##Uleelede kwaamba kuti, Nzyamulanda wako Jakobo. Ncipo catumwa kuli-Esau simalelaangu. Alakwe mwali musule.																									
##Awabili awatatu abasimatanga bakali musule, boonse buyo wakabalailila kuti, Mbuboobu mbumweelede kwaambila Esau, mwamujana.																									
##Alimwi kamwaamba kuti, Alakwe Jakobo mulanda wako mwali musule. Nkaambo wakali kuyeeya kuti, Nkamutontozye acipo eci ncendatuma.																									
##Musule aceeci tuyoobonana kubusyu. Ambweni ulanditambula.																									
##Aboobo cipo cakatumwa kunembo, pele walo mwini wakoona masiku ayo mpoonya awo amalabba,																									
##Jakobo mbwaakasinana a-Leza																									
##Lino masiku ayo ngaonya wakanyampuka, wabweza banakazi bakwe bobile abalanda bakwe																									
##basimbi bobile abana bakwe bali ikumi aumwi, wazubuka kucito ca-Jaboki.																									
##Wakabatola, wabazubusya kalonga, azyalo zintu zyoonse nzyaakali azyo.																									
##Elyo Jakobo wakasyaala alike, nkabela kwakeza muntu kuzoosinana awe masiku oonse mane kubucedo.																									
##Nkabela naakabona kuti tamuzundi, wakaampa intelebelo yacibelo cakwe, aboobo intelebelo yacibelo ca-Jakobo yakakwiduka mukusinana kwabo.																									
##Elyo wakati, Undileke njiinke, nkaambo bwaamba kuca. Pele wakavuwa kuti, Nsikookuleka pe, cita utaangune kundilongezya.																									
##Wakamubuzya kuti, Nduweni izina lyako? Wakati, Ndime Jakobo.																									
##Wakati, Izina lyako talikooyooambwa limbi kuti nduwe Jakobo, pe, izina lyako liyooba Israyeli, nkaambo wazundana a-Leza abantu, alimwi wazunda.																									
##Mpawo Jakobo wakamubuzya kuti, Wence undilwiide izina lyako. Wakati, Ino nkaambonzi wabuzya izina lyangu?																									
##Elyo wakamulongezya mpoonya awo. Elyo Jakobo wakaulika oko kuntu izina lya-Penueli, nkaambo wakati,																									
##Ndabona Leza busyu kubusyu, nekubaboobo buumi bwangu mpobucili.																									
##Lino izuba lyakapasula naakazubuka ku-Penueli, nkabela wakali kuya busunkuta nkaambo kacibelo cakwe.																									
##Nciceeco bana ba-Israyeli ncibatalidi mulambi wakasolo uubambene antelebelo yacibelo mane kusikila sunu,																									
##nkaambo kakuti wakaampa intelebelo yacibelo ca-Jakobo kumulambi wakasolo.																									
##Jakobo mbwaakaswanaana a-Esau. Lino Jakobo wakatambya meso aakwe,																									
##wabona kuti Esau uleza abantu bali myanda yone. Abone obo, wakapambukanya bana a-Leya a-Rakele abalanda basimbi bobile.																									
##Nkabela balanda basimbi abana babo wakababika kunembo, musule lyabo wakabika Leya abana bakwe, musule lyabaabo wakabika Rakele a-Josefa.																									
##Lino walo mwini wakainda kunembo, wakali kuya bukotama ansi ziindi zili musanu azibili mane wakasika kumukulana wakwe.																									
##Pele Esau wakazuzaana kukumuswanganya, wamukumbata, wawida ansingo yakwe, wamumyonta. Nkabela balila.																									
##Lino Esau naakatambya meso aakwe, wakabona banakazi abana, nkabela wakabuzya kuti, Ino mbobani aba mboli abo?																									
##Wakavuwa kuti, Mbaaba bana Leza siluzyalo mbaakapa mulanda wako.																									
##Mpawo balanda basimbi abana babo bakaswena afwaafwi, bakotama.																									
##Alakwe Leya wakaswena abana bakwe, bakotama. Kumanizya, bakaswena Josefa a-Rakele, bakotama.																									
##Elyo Esau wakabuzya kuti, Nkokutyeni aya makamu makamu ngendakaswana? Wakavuwa kuti, Nkokujana buuya mumeso aamwami wangu.																									
##Esau wakuti, Ndijisi kale zinji, mwanike; kolibambila nzojisi.																									
##Pele Jakobo wakati, Akaka! Na ndijene luzyalo mumeso aako, wence tambula cipo cizwa kumaanza aangu,																									
