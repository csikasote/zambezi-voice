## Muoli a pila mwa matota a muleneni ka mazazi a mañata mi a pila ka ku ca muluku wo ne ba sile batu ha ba baleha mwa muleneni.
##  Hape batu ba bañwi ne ba sile mbonyi mwa mashete a bona mi Muoli a fumana lico ze ñata.
##  Kono sina ha mu ziba kuli ni ha u ka ca sico inge u tokwile tabo u ta ota hahulu, kakuli lico ha li na ku ku wela hande.
## Mutu ha inzi mwa ziezi kamita u hanelela ku nyaza batu kuli ki bona ba ba mu beile mwa kozi, Muoli ni yena ha nze a inzi fa cika fa patelo ya muleneñi a shalima ndu ya Ngambela Sambambi yo na utwana ni yena hahulu, mi a kala ku bulela a li:
## "Kabesi yena muñ'a ndu yale, kabe ne ni fetuhile mutu yo munde.
##  Kono kamita ki yena ya na ni susueza ku bulaya batu mi hape batu ha ba ni fetuhela ki yena wa pili kwa ku ni sabela.
## Muoli a toya ndu ya Sambambi, Mazazi kaufela na nza potela mandu a mwa muleneñi kaufela kono mane na sa lati ni hanyinyani ku bona ndu ya Ngambela Sambambi.
## Muoli a pila mwa matota a muleneni mazazi a mañata mane kufitela lico ze ne ba sile batu ze fela.
##  Lico ze ne siyezi mwa muleneñi li mano fela Muoli a fumana kuli bunde ki ku ipulaya kuli a sike a ipulaelwa ki tala.
##  Ki hona a kala ku fumana ngana ya ku hupula.
##  Muoli a nga muhala a u tama mwa halimu a situwa sa ndu mi a hata fa cika ni ku ikoleka muhala mwa mulala.
## Ha s'a ikolekile muhala mwa mulala a laha cika mi a kala ku nyendaela.
##  Kapili-pili s'a kala ku nyakaula ni ku lutaula meto.
##  Ka bumai muhala n'o bolile mi ha nze a nyakaula wa pumeha, mi a wela fa fasi.
## A ikayutula muhala mwa mulala.
## Mi a ina a nz'a sibuzi lulimi ka muzuzu o mutelele.
## Kwa nalulalule, Muoli a kala ku ba ni ngana hape, ha bona muhala wa na bata ku ipulaisa a u swala mi a u nepela kwande a kenelwa ki sabo ye tuna hahulu.
##  Ku zwa zazi la na batile ku ipulaya ku fitela lifu la hae Muoli ha si ka lika ku ipulaya ni hanyinyani.
## Muoli ha zwa fa ku bata ku ¡pulaya a yambaela sioli kaufela ku bata za ku ca, a pila litolwana za mwa mushitu inge folofolo.
##  A kala ku lika ku itabisa ka ku opela lipina kono eshee kwa pala ku fumana tabo ya n'a na ni yona muleneni wa Mbeta ha n'o sa pila.
## wale Muoli a bata musima mwa na inanga ni m'ahe, mane a ba a yo u fumana.