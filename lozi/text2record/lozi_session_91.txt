## Bakeñi sa ku ba munembo kwa ku opela, Sepo a ba mutabelezi yo mutuna wa sikolo sa habo sa Mucilambumu.
##  Linzwi la hae ne li kwaluhile mi ha na opela batu ne ba cebauka kuli ba bone kalibe yeo ya linzwi le li talukile cwalo.
## Nako ya munda ne se i fitile, mezi na sa tezi besuu mwa libala mi pono ya Bulozi ne i kona ku tabisa mañi ni mani.
##  Litukiso za Kuomboka ha se li huwelelizwe kwa sicaba, sikolo sa Mucila-mbumu ni sona sa itukiseza ku yo amuhela muña sona.
##  Malozi ne ba omboka ku zwa mwa muleneni wa Sikukune ku ya mwa muleneni wa Kuyumbangeta.
##  Kwa Sikukune ne i li nyewa-nyewa, mikolo ne i cicalile mi bafuluhi, linamani ze tuna, ne ba patezi hande mwa mankeema.
##  Lilabo ne se li li mwa mazoho a beni ba zona, mashushu a litau na sabisa banana mi lindelwa za mashewa ne li zunga.
##  Ha se ku wabile Mwenduko wa tumaela ku fundula ngocana.
##  Miluluezo ya pazauha mi banna ba shaa mukanga.
##  Tabo ni nyakalalo ne li li ku mufuluhi tota, lilabo za nefa sina mañele a fukiswa ki liñungwa mi Nalikwanda a ka mezi ku bonisa silo.
##  Sina kamita, Natamikwa ne u li kwa pili a Nali-kwanda.
##  Mawe! Nalikwanda ha twima fa mezi wa buheha.
## Malozi ba fweka kwa Kuyumbangeta ka nako ya manzi-bwana.
##  Ha se ku wabile mwa lutatai, ku binilwe ngomalume, lishoma ni liwale bana ba likolo wale ba ipanda ku amuhela muñ'a bona.
## Sepo a kwalula mulomo wa hae mi a tabeleza hamunati-nati, a ceboka kwa pila likalibe za Mucilambumu mi a fa litaelo ze ñata ze ne bonisa bukwala.
##  Likalibe za cuñuta, za kengama, za otoloha, za ongomana, za picauka li kanya mwa lifateho mi kafa ni kafa kwa utwahala mifumbo ye twi 'Wa ka mwana isaho u yo kena kwa sikolo sa Mucilambumu.
## ' Bakeñi sa bukwala bwa bona, bana ba sikolo sa Mucilambumu ba tambula lisuhana la komu ku muñ'a bona.
##  Sepo yena bakeñi sa bukwala bwa hae bo ne bu zwile mubano a tambula sikungo sa linjinji.
##  Sepo ha kutezi kwa sikolo sa Mucilambumu ku zwa kwa mukiti wa Kuomboka a swabiswa ahulu ki ku amuhela liñolo le ne li biha za lifu la ndatahe Mwendakumongo.
##  A silisa ka tata mi a felelwa ki maata.
##  A kupa sibaka ku muhulu wa sikolo sa ku yo siliseza kwa hae.
## A fiwa mi ba mu laela kuli a yo kuta ka putako.
##  Ka bumai ne i li mafelelezo a Sepo a ku kena sikolo.
##  Baelezi kwa hae ba yo mu hanisa ku kutela kwa sikolo kakuli na sa italehile.
##  Ni haike na italehezi kwa sikolo kwa lukiswa kuli a kenywe mwa sikenge, a beiwa mwa pabalelo ya musali-muhulu Ma-Sicombulae.
##  Teñi a fumana litaelo ze ñata za bupilo.
## Nako yenwi ha ne ku nze ku sitiwa mbonyi, basali-bahulu ba kalisa ku ambola ka ze palisa manyalo a ba kacenu ku wela likamba.
##  Ma-Sikendile mukali wa taba a li: 'Manyalo a kacenu a sinywa ki ku tokwa tokomelo kwa banyali ni banyaliwa.
##  Ba pumilwe ki sikuwa, ba li ki zwelopili.
##  Kambe ba keta za ikale ze nde ku li ekeza ku ze nde za kacenu zwelopili ya bona ne i ta ba ye nde ni ku fita.
##  Bakeñi sa ku sheununa za ikale lu fumana kuli a ki ba bañata ba kacenu ba ba ziba hande mulao wa linyalo mi mane ba toile ni sinawenga, ba li kuti ha si zamaeleli ni zwelopili.
## Kwa makaza ku fumana kuli mitangana ni likalibe ba kacenu ha ba zibi taluso ya "Ku puma mulomo, ku nyembula, mukaba, buyeketi, ñwalakati, njilulume, mwan'a mwendakumongo mane ni haili ku kutisa mautu!"
## Ma-Njombile a alaba a li: 'Ishii, mukwange, manyalo a kacenu ki a nasiñange.
##  Sina luna ba ba na ni baikulu ba basizana ku a isa pilu u pazuha lwambanyama.
##  Faa, wa Notula, ba kacenu bona ba batana ka mañolo ni ku lumelelana liswaniso mi likalibe ze ñata li hapiwa ki tuto kapa bufumu bwa mubati.
##  Sifateho ni bupilo bwa mutu ba yo li nahanelanga ha se ba li mwa sibaka mi ba kala ku nyaza bupilo bo ba matezi ka sipundumukela.
## Sepo na batile ku alaba kwa ngambolo yeo kono a kuziswa ki munimba o ne ba mu ñapile bo Ma-Sikendile.
##  A laelwa ku kuza.
##  'Ki mañi ya ku file mulao wa buikalabelo u sa li mwa sikenge ?
##  Ha u zibi kuli u ta ba ni mulomo o mutelele?'
##  Sepo a ishushwata ni ku ulumana sina kwena ya mukubilu ye shutisize mutu kapa numepu ya kubu ye kusi mutaka.
## Ma-Njombile a zwelapili mwa ngambolo ya hae:
## 'Yela, ñohola fa kana ka Lyamungalanda ka ne ka li kwa sikolo kwa malanda ka tobisizwe ki Muswina.
##  Kuti ne ba katanezi mwa sitima sa Lilonga manto!
##  Ku zwa teñi ba kala ku ñolelana mañolo; ndwalume yo na sa zibi bashemi ba musali mi ni yena kalibe na sa zibi bashemi ba Muswina yoo.
##  Ba nyalana kwand'a ku zibisa bashemi ba bona mi ni kasheku le Lyamungalanda ha zibi koo mwan'a hae a li teñi, u utwa feela mabulatwi a kuli ba mwa njanji.
## Sunda ye tatama ya ba ya namunganga wa likilitisa la mimela ya ku kondolisa malopu (bucwala).
##  Bucwala, bakeñi sa ku hapa batu, bu zibwa ka mabizo a mifuta ya bona: sebeni, sipesu, sikokiana, kabanga, kacipembe ni a mañwi a mañata.
##  Sepo a lukelwa misisi ya limbandago ni ya minganja ku bea mabanda, mi Ma-Sicombulae a mu lukela likele la yuuso.
##  Ze wi kwa likomu za lisiye za laelwa ku bulawa fa mukiti.
