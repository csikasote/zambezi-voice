##  Ni bona bo Songiso ha ku na ya na likana ni bona kwa ku liza silimba fa silalanda sa luna, mi ni bona ne ba sweli ku riwaela kwa mawii a silimba sa bona.
## Ne ku si ka fita nako ye telele, ngoma ya ungekwa.
##  Bo ma ba tabeleza pina ye li: "'Kalima malundu wol Ndetele mwanangu, Bonse balima ba la kotoka.
## ' Bo Ma-Monde ni bona ba tiswa mwa ngoma.
##  Bo kuku ba ba taka pepa fa sifuba, ni fa pata ni mwa mukokoto, ni fa hal'a toho, ni mwa liñokolwa, mañwele ni lingongo za masapo kaufela.
##  Na ba bona hape ba shokomona mwa katumbwa ka bona kaputela ka lisila le li fubelu.
##  Kapili-pili na hupula fo ne ba taluselize bo ma kwa ushoko kuli ki bupi bwa mibisi ya kaze bo bu inzi mwa teñi.
## Bo kuku ba nota mwa teñi ni ku beya mwa hanu ya bona, ba wata mwa teñi wa ku kumisa bo Ma-Monde ni ku beya mwa komoki mo ne ba beile ni mibisi ya katamu ni ya kafufu.
##  Bo kuku ki ha ba atamisa mulomo mi ba bulla ba li, 'Ku zwa cwale, Ma-Monde ha u sa nwa mezi a sili haisi ona a mwa komoki ye ya mulyani.
##  Hape ha u sa bulla ni batu konji ba ba ku nyembula pili.
##  Ha u sa ca liminga, ha u sa ca lindombe, ha u sa ca lingweshi, mi ha u sa ca limbundu.
##  Ha u sa ca kuhu ya ku kopanela ni batu; u kona ku ca feela kuhu ye tatehezwi wena feela, ye sa fiwi kwa teñi batu.
##  Miila ye kaufela u ka i tilulwa fo u ka yemisezwa.
## ' Bo kuku ba kala ku tokaula inge mutu ya cile litokola, mi ba zwelapili ku bulela, ba li, 'Haili ka mukuli wa luna, batili, bo Ndate-Monde, mu sike mwa ikalelva.
## Ze kambe kona buloi kambe ni li ni bu pasize.
##  A mu lize feela ngoma lu bone.
## Ngoma ya kala ku likita ka tata.
##  Kwa opelva pina ye li:
## "Munyama boola! Twa kateta,' bo Ma-Monde inze ba kwa-hezwi fa lunyungu.
##  Bo ma ba lizeza bo Ma-Monde mulangu wa sipa fa toho, ki ona ba ba apula kubo.
##  Ba bonahala ba fufulezwi tupe-tupe.
##  Bo ma ki ha ba ba toba ka milyani ya mwa piza ya lunyungu.
##  Ku zwa fo ba ba kumisa hape bupi bwa mibisi ya kaze ni ku ba nwisa mwa komoki ya mulyani.
##  Ba ba nata-nata fa mubili kaufela ka sipa ni ku ba lizeza kalangu mwa lizebe ni fa hali a toho.
##  Bo Ma-Monde ba kwahelwa hape fa lunyungu.
## Nako ye kwa tabelezwa ni ku opelwa pina ye li: 'Mwenda-njangula! Wo, wo, yaya! Wo, wo, yaya! Mwendalutaka ki yena Muuba-Munyama.
## ' Kwa bonahala kubo ya lunyungu i kala ku njanja hanyinyani.
##  Batu kaufela ba kala ku kambela hahulu ni ku showela ka tata.
##  Ku njanja kwa kubo kwa ekezeha.
## Kwa mafelelezo bo Ma-Monde ba ikapula ni kubo mi ba kala ku tukuka.
##  Bo ma ha ne ba sweli ku tabeleza ni ku showelisa batu, bo kuku bona ne ba sweli ku bulelela mwa tasi inge ba li:
## 'Twa bomba! Twa bomba l' Ba nze ba sweli sipa mwa lizoho, bo Ma-Monde ba papalika ngoma kaufela inge mbundu ye nepezwi fa tekeseli ye cisa.
##  Ba bata ku wela mwa mulilo kono bo ma ba ba swala ni ku ba tama hande mulepo wo ne u bata ku tubuha.
##  Foo ngoma ne si i tile hahulu luli.
##  Bo Ndate-Likukela ne ba njotomisa ye tuna, bo Songiso ne ba eza mishonjo ni ku .
## ndengulisa silimba sa bona, Sibeso yena na kona hahulu fa kanjakili mi na ka pakatile.
##  Batili, kwa utwahala 'Koloba i Koloba! Katoho ka maho' ha ku nze ku opelwa 'Sinjoko-sinjoko ! Mazwele a yo ku na! Mazwele a ku bo ma.
## Bo Ma-Monde ne ba se ba kuyukile nako ye mi ne ba tukuka hanyinyani feela, Kono mindengu ya lingoma ni silimba, ku opela ni ku kwashela ne i sike ya fitelela feela.
##  Bo Ma-Situmbeko, bo Ma-Lubinda, bo Ma-Mwendalubi ni bo kuku bo Ma-Songolo, kaufela ba felela mwa halimu ku tukuka.
## Kaufel'a bona ba papalikana maswe.
##  Bo ma bo Ma-Sitali bona ba pateha ka musebezi wa ku takela batukuki kuli ba sike ba wela mwa mulilo, ku coleta milepo ya batukuki ye ne i bata ku tubuha hamoho cwalo ni ku ba nata-nata ka sipa inge ba li:
## 'Twa bomba! Twa bomba! Twa bomba munyamal* Haili bo Ndate-Likukela ba ne ba sweli ye tuna, ba i njotomisa ni ku fita, mane ki ba ba lota mifufuzo ni ku shenuna inge nja ye honela mutu.
## Mwa hal'a munati o cwalo, Sibeso, ya na sweli kanjakili, a ka lata ni ku huwa a li, 'Ki noha!' Batu kaufela ba mata ku saba.
##  Mane ni ba ne ba tukuka ba lata ni lisipa za bona ku mata.
##  Ha ni talima na lemuha kuli kanti ki namushinji ya wile kwa kota ya kwaba ya sabisize ni ku hasanya batu cwalo.
##  Batu kaufela ba ne ba sa tukuki ba seha hahulu.
##  Bo kuku bo Ma-Songolo ne ba beile bucembele bwa bona kwa tuko, ba libala ni ku tukuka ha ba lata sipa ni ku mata ku saba, Cale ha ba bona batu inge ba seha hahulu ni ku lemuha kuli kanti ba sabile namushinji, ba nyema maswe ni ku ungulisa ngoma.
## Ni lumela kuli ku na ni matuku a sa konahali ku alafiwa mwa lipatela.
##  Ku maswe ku sheununa matuku a lingoma kapa ku hana ku alafiwa ki liñaka za lingoma sihulu mutu ha sa fumani kuli butuku bwa hae kapa bwa wa habo ba lipatela ba palezwi ku bu alafa.
##  Kono he, a lu lemuheñi miambo ya batukuki.
