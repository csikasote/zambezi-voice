## Kushwamalena a alaba, a li: 'Salibonani, Nkosi.
## Mutu yo ni hesi bahabo ba ba mu bulela mu li u kondile hande!
## Ha u li fa pil'a Makwambuyu u bulele ka likute.
##  U bulele puo ye lu utwa, kwanu ha lu lati muikanyiso.
##  U lu bulelele Sibulantaya lu Manyukunyuku luna?
## Balabaswe!' Kuta kaufela weleteee ka liseho.
## Mu ni swalele shangwe, ne ni si ka lela ku mi nyefula kono ki mukwa feela wa lulimi.
##  Banana ba ba bapala ka mutu.
##  Haiba ki ku zeka ba zeke ka tonipo, na ha ni bapalisiwi cwalo haiba a ba ni zibi.
## Sombombo a kalumuka a li: 'U ta lu eza ñi wena mucembele tuwe?'
## "U ta ni ziba", Kushwamalena a alaba.
##  'Na ha ku na ze ni zeka fa, ba ba zeka ki micahana ba.
##  Ha ku na ye ni kona ku zekisana ni yena fa mubu wa ndate, ndate na u yolile ku kuku Likwiinde mi haiba ha mu mu zibi ne i li Minyolui mwa Lyondo.
## Cwale za bo tapa u wate na ha ni li keni.
##  Siboñile kakulu--ni itumezi hahulu.
## Induna Sikendile a li: 'Mwai, u sike wa liulula.
##  Muliu u felisizwe kale mi haiba ha u zibi u zibele hona fa.
## Induna Mukwetunga ni yena a li: 'Ni yona yeo i mu tusa ni?
## U sinya feela munahano wa hae.
##  Yena yoo ya to liulula kacenu n'a li kai mulao ha u tomwa? Ha ku ni notise kwa teñi, Ndume-leti, ni shwile mambengo.
## Kwa kuza kwa li tuu, linamani ze tuna za notisana kwai.
##  Ha sa itishuzi, Induna Anakene ali: 'Kana noli ni, Kushwamalena? Zwelapili.
## Kushwamalena a li: 'Shangwe, taba ye ki ye tuna, mu si i ngi bunyinyani, ku ta zieleha mutu.
## Induna Mukwetunga a mu alaba a li: 'Zwelapili ku talusa taba.
## Induna Anakene ni yena a li: 'Yela Mukwetunga, feni mutu yo sibaka a feze bupaki bwa hae.
## Kushwamalena cwale a li: 'Ndate Sunduma ha ku na ya kona ku itimeleza yena.
##  Ne i li mufelelezi mwa kuta ye ya Lingulunde mi kuli kacenu ni to fetulwa sina tapi ya njinji fa pani bakeñi sa mubu wa ndate ki baluilui ba, eshee, ha ni utwisisi.
## Induna Ndumeleti a alaba a li: 'Utwa, muna, za buatuli bwa ndataho ha ki zona ze lu ku bizelize, mi hape ha lu na taba ni zona; li felile muta a shwa, se lu sa lati ki kuli u liulule.
## Kushwamalena a li: 'Sa date ha si zekwi, ki mulao mañi
## Sombombo a li: 'Mutu yo u takani, ni kupa kuli mu mu buze koo ndatahe ya itokoza ka yena a pumbekilwe teñi.
## Kushwamalena a alaba a li: 'Sombombo, u ta ni fosisa ni ku eze bumaswe.
## Sombombo a li: 'Mbulu, haiba u munna.
##  U ni eze ni wena, kanti u bapala ni kota ye fuka?'
## Induna Maibabo a li: 'Batu ba kaufela ha ba zibi mulao, lu ta ba beya fa koto ya ku shwaula kuta haiba ba zwelapili ku bulela ka tompololo fa pil'a luna.
## Ko ba yo kumbuluka Sombombo sa yabana ze sa zibwi a sweli ku lelekisa ze sa bonwi.
##  Ku zwa zazi leo a ba silyangu se ne si yambaela naha ko ikuwa.
## Induna Anakene a li: 'Yela, bana ba Silozi, ha mu bone ze se lu tela, a lu bizeni lipaki kuli taba ye i fele.
## Mabangatiko, paki ya pili, a li: 'Shangwe, taba ya ku liulula i felezi ku bo santulu, kukw'a hae yo Kushwamalena a sa li Sope mwa Lyondo mo, wale haiba mina baatuli mu cincize mulao wa ku liulula mu lu zibise kacenu.
##  Munna yo ki lipyeha, na sabezi ndatahe hamulaho a ndwa ya Bukwangali; cwale u to zeka cwañi sa na sabezi?'
## Ngalamena, paki ya bubeli, ni yena a li: 'Malozi, bati na kwa ni komokisa,
## kanti muliu Iwa itimeleza ona! Mutu ya n'a ile naha sikuwa ha kutela habo ha liululi, u kuta feela sanda sa hae.
## Mubu ha u boli mi ha u tambuzwi u tambuzwi.
##  Haiba ku na ni lihakabe ya pumile batangana ba bo Mbumbuti ni yo munyan'a hae ya sa lyangani ni li ku yo ngiwa buka ya mubu mi ku ta fumaneha kuli wani mubu wa Kandiana u sa li mwa libizo la Sunduma,
##  mi Sunduma ha ku na u sili kwand'a yo ni munyan'a hae Macimbimba ya sa li kwa Jubeki.
##  Ba bana ba Sibengelele ne ba i l'o palelwana ni ndat'a bona bakeni sa mikwa bumaswe mi ne ba til'o yaha ku malum'a bona ili kuli ba pilele fa teñi isini ku to hapa, batili.
##  Tukelo n'e li kuli ba ikokobeze ku mwan'a habo bona, ili kuli ba cele hamoho sina mwa na kupela yena.
##  Muika-nyiso ni mikwangalakanyi ha li pilisi lusika.
## Mbandama, paki ya bulalu, a li: 'Muñaka, kanti luna bo mutu luna ni mabanga a komokisa,
## yo Mbumbuti a ta kona ku lunisa Kushwamalena sisa sani sa Kandiana ki ka mukwa ufi?
## Mo ba inezi malen'aka fa ba na ni minzi ya bona ye ba konka mi bana ba bona ba icambile mwa bukuwa mi ha ku talusi kuli bana bale ba sabezi bashemi ba bona.
