##  Litunga a hupula ku ba lumela, kuli a to ba bona, kono na lakaza ku to ba lika kuli a bone ngana ya bona, ni kuli a itemuhele kapa se si bulelwa ki sa niti.
## Ka zazi le liñwi Litunga a luma linumwana ku Kalombamano ni muhulwan'a hae yena Siñañeli, kuli ba tahe ku yena.
##  Mi a bulelela linunwana kuli ba sike ba yo siya lisebeliso za bona, kono ba tahe ni zona.
##  Linumwana li sa to bulelela feela Siñañeli ka za pizo ya Litunga, a nopa-nopa lisebelizo za hae mi a bulelela numwana kuli ku yena ku lukile, ha katazi, kono ba sana ni ku yemela feela munyan'a hae Kalombamano, ya sa zibi se si mu livehisa fa lizulu la hae foo.
##  Ni haike numwana na fitile kale, Kalombamano na si ka lakaza ku funduka ka bubebe, a bulelela numwana a li: "U ni yemele, lisebeliso za ka ze fwi ne li kalimilwe, ni sa luma banana ku yo li nga kwa teñi.
##  Kanti n'a sa lakaza ku yo buza malumahe.
## Kumanulula: "Ni utwile kale kuli mwa tokwahala ku Li-tunga yena Singanyenganye-se-kambwa ha si lata sa ku tolela, kapa ha ku cwalo ?"
## Kalombamano: "Mwa bulla mi ki sona se si ni tisize kwanu kuli ni zibe se lu bizezwa.
##  Ni utwile feela mabulatwi ku muhulwan'a ka yena Siñañeli kuli lu yela ku yo tula ni ku fala hamoho cwalo ni ku luka matata.
##  Cwale kiha ni tile ku mina malume kuli ni zibe se ni ta si eza.
## Kumanulula: "Cwale kiñi ha u tile u nosi, yena muhulwan'a hao u kai ?"
## Kalombamano: "Ba teñi kwa munzi wa bona, ni haike mwendi ki kale ba funduka kakuli lu lumezwi linumwana ze peli, yo muñwi u yelezi ku bona, yo muñwi u tile kwanu ku na.
## Hape ne ni utwa kwa banana ha ba li ba ba boni ha ba zamaya ni mwanana ba nze ba lwalelezi lika za bona.
##  Ka mukwa o cwalo ni fumana kuli ba fundukile.
## Kumanulula: "Ku bola mala kwa kaizel'a ka ko! Kana wa ziba sa bizelizwe ki Mulena ?"
## Kalombamano: "Na sepa ba ziba kakuli ne ba lumezi mwanana ku na ku ni zibisa kuli ha lu lukeli ku saba kakuli ha lu bizezwi mifili-fili ya luna, kono lu bizezwa ku yo fala matata ni ku yo tula litabaniso.
## Kamanulula: "Ki hande mwan'a kaizel'a ka, kono ni ku bulelela kuli muhulvan'a hao u akufile ku funduka, kakuli ko mu ya ku tata hahulu.
##  Na ziba kuli wena u ka yo fiwa matalo a likwena ku yo suha, mi muhulwan'a hao yena u ka yo fiwa kuma ku tulela Litunga malumo a ndwa ni miwayo.
##  Kana wa ziba kuli matalo a kwena a konahala ku suhwa ni ku lukwa matata ? Kapa yona kuma mutu a ka i tula ewañi mi-wayo ni malumo ?"
## Kalombamano: "Ima kanti ha ni sa ya kakuli ni fumani kuli ku tata hahulu!"
## Kumanulula: "Batili, batili u na ni ku ya.
## Kalombamano: "Ni ta ya cwañi kanti ku tata hahulu ?" Kumanulula: "Mwanaka pizo ya Litunga ha i haniwi!
## Cwale se ni ta ku bulelela feela ki kuli ha u ka yo bona ba tisa ku wena kuma, u ba alabe kuli ki hona ni i boni kono na na ni muluki wa matata ha ni mumbuti.
##  Mi ha ba ka tisa ku wena matalo a likwena, u ba bulelele kuli mezi a nyaiswa likubo ze cwana haisi mioko ya baoli, ki peto ni yena Litunga u ka palelwa u ka be u mu aluzi fa hali mane u ka palelwa.
##  Cwale, akufa muhulwan'a hao u ku siile.
## Kalombamano: "Cwale muhulwan'a ka bo, ha na ka fiwa kuma kuli a tule, kana u lukela ku eza cwañi ? ziba sa ka eza.
##  Kambe n'a fumana butata na ka taha ku na.
##  Yena ha ki mwana sina wena nji?
##  Hape yena ki yena yo muhulu ya na lukela ku ziba lika ku ku fita! Zamaya u liyehisa mutu wa Malozi.
## " Kalombamano a nopa-nopa lisebeliso za hae a funduka, mi ha y'o kena mwa Muleneñi a y'o fumana muhulwan'a hae u fitile kale, mane ki kale a kolwa ki libele la Muleneni.
##  Ka nako ya manzibwana, Litunga a ba lumela batu ku ba biza kuli ba kambame, ili kuli ba to talusezwa se ne ba tokwahalela.
## Mulena Singanyenganye-se-kambwa: "Kanti Siñañeli ki mañi ?"
## Siñañeli: "Shangwe mun'aka, ki na yo.
## Mulena: "U zwa kai, mi ndat'aho ki mañi ? Hape Nduna wa Silalo sa mina ki mañi, mi wena u sebeza musebezi mañi ?"
## Siñañeli: "Muñ'a ka, ni yo muñwi wa batanga ba Litunga, mona mwa lifasi le.
##  Nate ki Sishenyi wa munzi wa mutang'a Litunga yena Singongolo ili o bizwa Baiswakai.
##  Ka musebezi shangwe ni swala-swala bumbuti feela, mi ki ku likanyisa feela ba ba tula muñ'a ka.
## Kalombamano ki mañi ?" Mulena a buza Iwa bubeli, ku buza munyan'a mutu.
## Kalombamano: "Muñali, nja ya Litunga ki yona ye.
## Mulena: "Wena bo, u wa mañi ?"
## Kalombamano: "Sa bulezi mutang'a muñ'a ka ya kalile ku buziwa shangwe, ni na ki sona se ni li sona, haisi feela kuli na ki na yo munyinyani.
## Mulena: "Foo na utwa, kono kini ha ni buza kuli kanti Kalombamano u kai kwa numwana ya na taha ni muhulwan'a hao, ni utwa kuli u sa taha ni numwana ye nwi, ye ilo mu biza kwa munzi wa hae.
##  Kanti mu na ni minzi ye fapahana nji?
## Hape ha ni utwa litaluso za mabizo a mina, a ni supeza kuli mu iteyezi linguli ka ona.
##  Wena u Kalombamano, ku talusa kuli u mu kupi wa ngana kapa butali.
##  Yo ki Siñaneli, ili ku talusa kuli ki mutu ya sa utwisisi.
##  Hape wena u li u zwa mwa munzi o bizwa Banitoilefeela, taluso ki kuli ku na ni ba ba ku
## toile feela mi ha u na mulatu.  Hape munzi wa muhulwan'a hao u bizwa Baiswakai, isi ki puzo ye ne buzwa ha na ku leleka mwa hae nji ?"
## Kalombano: "Mwendi zeo kaufela li ta ba cwalo shangwe.
## "
