## Nako yeñwi, inze ili mbumbi imalungweta, banana ba man'o zuha ba sweli ku ikolomona malanga ba kala ku ikupuza za lipapali ze ne ba bile ni zona busihu bo bu felile, lipapali ze cwale ka ñela, butongwe, nali ni sipelu.
##  Ba man'o kushuka ni ku peta misebezi ya mwa malapa a habo bona ba itakaleza ku ya kwa papali ya mandwani.
##  Batili, ha ku na munguya o ne u siezi mwa hae, kwa li cacuu, sina sului se si undunganyizwe ki mezi.
##  Ha se ba fitile fa sikutwana fo ne ba bapalelanga papali yeo ye lateha, ba ikalula mwa litopa ze fapahani: litongwani, bana, likomu ni manamani a zona, balisana, bashemi, malena, baoli ni likombwa.
## Misebezi ya ku yaha tufulututu ya patehisa likombwa, bashemi ba tumbula tulilo ku lukisa za lico, mi balisana bona ba pateha ku tibela likomu ze busholi.
##  Sepo ne i li mushemi mi yena ni sikwata sa habo ba ya kwa ku lafa lizupa la ku to bupa bana ni lindondo.
## Kwa sebezwa ku tabilwe, kwa ezwa lilata sina linyunywani za sitaka.
## Misebezi ha se i felile, ba pumula mi litongwani za ipa maata, za bendana li nze li mata Iwenga ni ku shombauta ba mautu a matelele a na punyize tubuma.
##  Fa maiso ne ku cicalile tukapa twa mifuta-futa mo ne ku nze ku biliswa tusunso, tukobe ne tu sweli ku tokoma mwa tupiza, tuhobe tona ne tu sokwa ka bukwala.
## Bo nalimai ba lico ze ne palile ku konda ne ba keni mwa kazuma ka ka sina mwalo; ne ba sheununwa ka tata mi lisheunuti ne li lilisa ba ba sitepo.
##  Hamulaho kwa bapalwa papali ya butongwe.
## Ba bizi ba kuwaela sina wanyi ye kwile libi.
##  Kwa li kili-kili-kili, kaufela ba lindimana, ba mangombwe ba ipindela, ba mabeya ba lu kanka sina kwena ye kalezwi mwa lisa.
## Kwa utwahala mihuo ya bo: 'matela kwanu; kitima, wa ku swala.
## Ehe! mu fitile hande, bana baka.
## ' Sepo a tabisa cwalo ba liluko la hae, kono ni hakulicwalo ba ba londile ne ba swelwi.
##  Butongwe ha se bu felile kwa bapalwa lipapali ze ñwi ze cwale ka ku ipata, ku tambokisa mulena, kushowelela ni ku opela liimba.
##  Hamulaho Sepo a hupuza ba habo kuli ba ye kwa Kandumbwi ku yo tapa.
##  Kaufela ba lasumukela kwa Kandumbwi ku tokwa ni wa lubandangoti ya na siezi.
##  Ba tulakela mwa mezi sina mutu ya nepakela mwanja mwa lilomba.
##  Ba tumauka sina likubu ze fa lilolo, ba ikola bunde bwa mezi a mbumbi.
##  Mezi na bata a li poo mi tubili ne tu li mwa kozo.
##  Batapi ba sakata ne ba tapa ngalamena, Iwenga kapa sengabaci mi ba ba ikutwa ne ba tapa wa ku yema ba bapuzi mazoho mi ba nangukisize tulala.
##  Ni teni hape lipapali za butongwe ne li ipile maata mi bo siyuyaela, ba ne ba sa koni ku nwela, ne ba lambiwa butongwe hañata.
## Mezi a ngundunganywa a bonisa lilo.
##  Yeela! lika kaufela li na ni mafelelezo a zona.
##  Baikale ba lokile hande ha ba ize: 'Mwanja lungongwe nakasiala muliombeko konji mulikalango.
## ' Taluso ki kuli mwanja ha u siali mo ombekilwe, u kona ku siala mo katilwe.
## Ni cwale ha ku na mutu ya kona ku inelela mwa mezi a sa tumuki, u kona feela ku siala fa likamba.
##  Mbali bo itungwe ba ba nwelela linembele kwa tas'a macwe ha ba koni ku inelela mwa mezi.
##  Ni bona banana ba omboka mwa mezi banze ba fubezi meto sina litengu, mi litoho ne li opa sina ya kula lusinga Iwa toho.
##  Kaufela ba omboka sina litapi ze zwile mulungu.
##  Mezi a siiwi feela, ki silandulwa.
##  Banana ba kutela kwa hae ka tabo mi kwa utwahala feela manzwi a cwale ka 'muziba habo'; ni ha kuli cwalo bo nalimai ba ne ba sa zibi ku tapa ne ba zamaya ba cipita kakuli ne ba minisizwe mikope, mi bao Sepo na zamaya a ba omba-omba lipilu kuli ba kuze.
## Sepo ha fitile habo na sa shekali sina mezi a mwa ndondo ku liselela bo mahe inze ba mbindana misebezi ba linosi, n'a ba imulula mwa misebezi ye miñata.
##  N'a li muleli yo mutuna wa banana mi na tusa bo mahe mwa misebezi ye wale ka ku sita, ku ka mezi, ku fiela ni ku tapisa mikeke.
##  Mwa lipapali ne i li mutabelezi yo mutuna wa sipelu ni siembele.
##  Ne se i li mutanguti yo mutuna mi mayumbo a he na sa tungununwi ki ba tupilu to tu yemezi mwa halimu.
##  Lipuzo za hae ne li tokwa pilukulu kwa ku li alaba.
##  Batu ba Silamuko ne ba lumba Sepo ka butu bwa hae mi kamita ne ba fa mutala ka yena kwa banana ba bañwi ba mwa hae.
##  Sepo, mwan'a ndwalume ya na tompeha mwa muleneñi, na sa ikumusi, na sa hani ha na lumwa mi na peta misebezi ya hae ka putako.
## Ndate-Sepo, yena Mwendakumongo, ne i li munna ya mombocima, ya na tabiswa ki butu bwa mwan'a hae.
##  Sepo na olisa hahulu bo ndatahe mi na ikutwanga ahulu tabo bo ndatahe ha ne ba mu lumanga ku ba tambeka koma, liñetana, mulilima kapa silwana.
##  Na sa olisi ahulu bo mahe kakuli ne ba mu sabisanga kuli haiba a ta ya kwa mandwani ba ta mu bizeza simiza-banana, Likwinde.
##  Munna yoo Likwinde ne i li munna yo mukima wa sibupeho se ne si sabisa ahulu banana.
##  Na na ni mulelu o mutelele sina wa puli, bumbweti bwa hae ne bu swana ni tubana ya ilya, meto a hae na fubezi telece ike ya na nwile kwa mulyani wa siswala-baloi, Mukumeli, mangombwe a he na bonahala ku imelwa ki mba.
##  Pono ya munna yoo wa singolo-ngoma ne i sabisa hahulu banana be ne ba si ka mu twaela, sihulu Sepo.
##  Kamita bo ndatahe ha ne ba li teñi ne ku sa mu sabisi kakuli na ikutwa kuli ni haiba yena Likwinde na sike a kona ku nyamatala bo ndatahe.
##  Mwendakumongo ne i li nganda ya munna, ya otolohile, wa lipako.
##  Mbando ya hae ne i lilehile bakenisa ku nuna, mi lopo ni lusasa Iwango ya hae ne li otolohile hande.
