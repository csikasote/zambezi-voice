##  Kwa buhuluhulu bo kubu ni mulilo ne ba swalani bulikani, mi ne ba latana hahulu.
##  Kamita ya n'a tanga ku yo munwi, ki kubu.
##  Mulilo yena n'a sa poteli mulikan'a hae.
##  Ka zazi le liñwi kubu a mu buza a li:
## "Kini, ni wena ha u sa poti ku na? " Mulilo n'a ziba hande lunya ni situhu sa hae, a alaba a li: " Mwanesu, wena ni ha u ni potelanga, ki hona ki hande, kono na ha ni ka ku potela u ka saba luli.
## " Kubu a li: " Awa, mulikani, ha ni na ku saba; ni sabeñi?" Ha ba kauhana fo kubu a kutela kwa munzi wa hae, ni yena mulilo a siyala.
##  Ha ku se ku fitile sibaka, mulilo a itukisa ni mata a hae kaufela.
## A funduka masa h'a patalala.
##  Ki ha mulena ya buhali a kala ku cisa mwa nzila ya he kaufela; likota, ni macwañi, ni macacani, mataka, matiela, mambumbwe, mabala ni mishitu za yonga.
##  Ki musi ki maluli, ku lyakaela mulilo fela !
## Kubu h'a sa iketile a utwa lilata, mi a bona musi o mutuna, a li: "Bahesu, kini se ?"
## Ba bañwi ba li:Ki yena mulikan'a hao mulilo u taha ku wena ku to ku potela.
## H'a sa lika-lika, mulilo a taha a yambile naha mane a tengeleza ni yena kubu mwa hali.
##  Kubu a li: "Kacenu lu shwile.
## Kih'a kitima ka mata, ku liba kwa mezi, kono h'a sa inzi mwa hal'a mulilo a swalwa ki ona mi a babuha.
##  A ngwilimana ka tata a ba a y'o kena mwa mezi, mane a nwela kwa tasi a matindi, a pila; kono a tokwa boya.
##  Mulilo yena a kutela kwa habo, a sinyize ze ñata, hamoho ni mulikan'a hae kubu.
## Ku kala lizazi le mulilo ni kubu ba toyana hahulu, mi siango sa bona sa fela cwalo.
## Ki hona ha lu bona kubu a si na boya, ki mulikan'a hae mulilo ya n'a mu cisize ewalo.
##  Ni kacenu batu ba sa tiisa kuli toyano yeo ya bo kubu ni mulilo i sa bonwa.
## Ba li: " Fa likamba fo ku ombokelanga kubu, mutu h'a tumbulela fa teñi mulilo, i ka omboka ku t'o u tima ka mezi.
## Ku cwalo ni kwa batu, mutu ya mikwa ye minde, h'a kala ku twaelana ni wa ye maswe, ha ba na ku pila hamoho ku sa tahi liziezi.
##  Mizeko ni ze ñiwi ze fata, li ka ba toyanisa mane ba be ba kauhane, sina bo kubu ni mulilo.
##  Kale, ne ku na ni musali wa mucembele ya n'a si na munna kamba mwana.
##  Bahabo kaufela ne ba felile ku shwa, ku tokwa ni wa lubandangoti.
## H'a nz'a pila evalo mwa kafulututu ka hae, n'a si na lico ni ze kana, ha i si ku pila miloho ni mbowa ki peto.
##  Batu ba naha ne ba li: ki muloi, mane ba bulelanga kuli ki yena ya loile munn'a hae.
## Ki ka baka leo, ne ba mu lelekezi mwa naheni, kakuli ne ba saba kuli u ka ba loya ni bona.
## Cwale he, mucembele mumbulu a swala bupilo bo bu tata bwa ku tokwa ni ha i ba kanalubeso ka ku itimiseza lico.
##  Ka zazi le liñwi litabula, a hupula kuli mbowa i melanga hahulu mwa mushitu, lipula za pili li sa seula fela.
##  Cwale a ipulelela a nosi a li: " Miloho ye ya tepe ya ni sululisa.
##  Kamuso ni ka pakelela mwa mushitu, ni y'o ipatela mbowa, ki yona ye nde ku i pila kamita ni mita, kakuli yona i swana ni nama.
##  Cwale bu sin'o sa, ha ku kala fela ku yanduluka, fa fasi ku sa li suu, a nga kazuma ka hae, mi a pahama mushitu.
##  A zamaya a nz'a fwayaela mane a y'o fita kwa luundu, lizazi ha li kala ku pazula.
##  A kala ku sela mbowa ka mifuta ya yona; a zamaya a nze a sela, mane a be a y'o fita fa munzi wa mbowa ye tuna ye bizwa Tou-Sweu.
##  Mucembele h'a fita teñi a li: " E he-e-e-e! Kacenu ni fumani bupilo.
## " Cwale ki h'a kala ku sela ze nyinyani ze ne li li kwa tuko a ye tuna, ku fitela mane a t'o fita ku yona.
## Cwale h'a s'a li a kumule ni yona ye tuna, mbowa ya li: "Si ni kumuli pili! Zamaya u y'o kumula ze nyinyani pili, ki hona u ka t'o ni nga ni na.
## " Mucembele a utiva mi a kutela ku ze nyingani.
##  Kono ni ha kuli cwalo pilu ya hae ne inzi ku Tou-Sweu.
## H'a felize ze nyinyani, a kutela hape ku yona, a li:
## "Ni felize ze nyinyani kaufela a zona.
## Yona ya mu alaba ya li: Taha u t'o ni kumula ki hona, kono u si ke wa ni loba.
## Mucembele a mbwetu-kiswa ki mbowa yeo, mane a bulela a li: " Mwendi ha ki mbowa, ki siloyangundu fela.
## H'a s'a i kumuzi a li a i beye mwa kazuma ka hae, kono yona ya hana, ya li :
## "Si ni kopanyi ni bana ba ka, ni lwale fela mwa mazoho.
## Mucembele a kala ku kwenanga ni ku inyaza a li : " Shi! Se ne ni tela kwanu kiñi? Ni y'o siya miloho ya ka, 'kanti ni tela ku t'o nyandiswa ki maloya a mbowa.
## se a tuha foo, a zamaya a nz'a lwezi mbanganyi ye maswe; kazuma fa toho, Tou-Sweu mwa mazoho.
## Lizazi ha li se li y'o teya-teya, a y'o fita fa kafulututu ka hae.
##  A sin'o fita, a nga mbowa yeo ye tuna, mi a bata ku i lobakela mwa piza, kono yona ya hana ya li:
