## Kwa nuka batu ha ba koni ku waya lisa la mutu hamoho ni sitindi kapa siko ba si ka lumelelwa.
## Ku waya lisa, sitindi kapa siko sa mutu u na ni ku bingutwa, kanti miselo ya mwa mushitu yona i nopiwa feela, kono zona za kwa nuka ha li nopiwi feela haisi ku eza ka tata.
##  Ku za mushitu ni za nuka ku na ni sobozi kakuli bubeli bwa zona li kona ku pilisa mutu.
##  Ha kuna mutu ya cezi kota kuli a i hanise ni cwalo hape ha kuna mutu ya tokozi lisa kuli a li hanise batu kuli ba sike ba i kwaela mwa teñi feela ni ku ba binguta litapi ze ba ipulaezi.
##  Ni bona kuli linto ze ne taba hande ha ne li ka zamaya ka mulao u limuñwi.
## Kweli ya Yenda ha i se i ya kwa lififi, pula ya mankoli ya nela.
##  Hañata i seulanga mwa hal'a Muimunene ni Yenda.
##  Ki yona pula ya pili ya mwaha, mi ha ku limiwi ka lizazi le li tatama batu kaufela ba ya kwa ku nopa miselo ya mushitu, kapa ku pumula mwa hae.
##  Banana ba opela fa lipatelo za minzi ba nze ba tula-tula bali: "Pula, pula nela kapili lu ce malaka!" Ki pula ye tabisa hahulu, lifasi kaufela la batelwa mi ku nunka bunde bwa litabula.
##  Ba hahulu ne bali kuti pula i nunka inge ya mwaha.
##  Mwa sana manzibwana a lizazi leo likulu za zwa ku yo zwala mai, batu ba yo li zuma ni ku li nopa.
##  Kweli ya Yenda ki makalelo a lukupwe.
##  Tuco to ne tu kutuzwi kaufela tu felile mi se ku pilwa ka ku mata-mata.
##  Linjimi za tota ki hona ba kala ku kwahulula matuli, mi balimi ba ma-bele ni ba laisi ha ba zibi kuli lukupwe ki sika mañi!
## Buñata bwa batu ba kwa nuka se ba kala ku pila ka ku shuwa, ku kañala ni ku hatikela mwa lisholwa-sholwa ni mwa masa ni matindi.
##  Hañata ba nuka ba fumananga mbonyi ye ñata ku fita ba mishitu mane fokunwi ba lekisanga ye swi.
## Hape ba kwa nuka ba fumana busunso bo bunde ku fita ba kwa mushitu.
##  Lizazi ha li cisa mi mwengelele u hula hande likomu li nuna hahulu ni ku sisa mi mabisi a ba a mañata kwa nuka.
##  Kale naha ya Bulozi ne i na ni likomu ze ñata kono li felile ku shwa mupende sihulu ka lilimo za 1914-1918.
##  Balui ba bañata ba likomu ba fetuhile babotana ba ba nyanda luli.
##  Kono lifu la likomu li kwaluluzi munyako wa sikolo.
##  Niha ku sina likomu mwa lapa habo mwanana kono a kena hande sikolo, ki peto pilaelo i felile.
##  Kono mwana ya na ni likomu mwa lapa la habo a palelwa ku kena sikolo, u maibile maswe-maswe.
## Nako ya mbumbi ki nako ya makete a mañata kakuli banana ba bapalela mwa mezi.
##  Basali ba tola mwa mezi ku shuwa, ku yuba ni ku kañala.
## Banna bona ba tola mwa mezi ku waya masa ni litindi ka mazazi a Pelekelo ni Sunda.
##  Buñata bwa bona ha ba lati ku ya kwa keleke ku yo lapela kono ba ya kwa ku waya.
##  Ba ikale ne ba kile ba loka bali, "Wayanga mangwana u kwete muwa ku mundi;
## ki kuli ya na ni musali yo munde kwa hae ki yena ya taba ndombe ye tuna, ili ku talusa kuli bunde bo bu tela mutu kwa siselo bu zwa kwa hae.
##  Hape bali, "Mucimbu-cimbu wa mbuya ni kanu ku mundi," ki kuli ya na ni se siñwi kwa hae ki yena ya sela hahulu.
## Malozi ki babulai ba batuna ba litapi mi lifasi la
## Bulozi ne li lifasi la siselo se siñata, ki yona taba ye ba ezize baitati ba batuna.
##  Ha ba icela-celi feela linto ze sa sepahali ka baka la tapi buñata, yeo ba i loka bali:
##  "Walya ndi u siyele mei lipumo, mulya ndi ni mulya wanga," ki kuli ha u ca tapi u siyele mezi sibaka mwa mba kakuli ku ca tapi ki ku ca mulyani.
## Mulicaba ya pilile mwa Bulozi u to katelwa ki tapi, nyunywani, muzilili ni mai a likuhu lu sa libali lifolofolo ni lico ze fwi ze sa konwi ku balwa.
## Linto kaufela li cipile mwa Bulozi.
##  Mai ni muzilili li to punyehelanga ba licaba mane ba libala habo bona, mi muta ba funduka ku kutela habo bona ba cibala mwa sikapa sa mioko.
##  Hape ba to ebelel-wanga ku to fumana babeleki ba ba cipile mi bona ba fetuha malena.
##  Ba lila ha ba hupula ku sia zeo kaufela, ba lila hape ha ba hupula ku sia Liondo lya ñuwa lya silila neke lya mei bebi lya mulilo kule.
## MBUMBI ha i fela ku taha litabula.
##  Likweli za litabula ki Njimwana, Nulule, Sope, ni Yowa.
##  Ka Njimwana pula i kala ku nela hahulu mi malaka a buzwa.
##  Kweli yeo ha ba i loka bali: "Niimwana matanda;" Njimwana ki kweli ya malaka.
##  Ba ba ne ba tulisize ni ba masimu a mbombosinde ni ba mandamino ba kala ku ca malaka.
##  Mi niha ne ba kenezwi ki lukupwe ba kala ku wetuluka, banana ba ne ba lila tala ba kala ku bapala.
##  Njimwana se ili makalelo a kwahela, ili nako yeo lico lili tata hahulu kwa ku li fumana,
##  mi haiba ku na ni kaco ba ka kwahela ha ba utwa kuli ku taha misindo ya mutu.
##  Mbonyi i kala ku sibula sibunga ni ku pakata.
## Kono litohonolo la lilimo ze ki kuli mango i kala ku buzwa.
##  Mango i tilo tusa hahulu ku fukuza lukupwe ka linako ze ze tata hahulu.
