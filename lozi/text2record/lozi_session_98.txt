##  Ha lu bulela cwalo Iwa fosa.
##  Ha ki mulao ku lunisa bana za bashemi ba bona.
##  Ni haiba kona ku koma ha ku cwalo.
##  Ba ha ba koni ku lapisa Kushwamalena; u zibe foo ki silandulwa.
##  Mutu ha luniswi sa hae ni haiba a ka ba mufuzana kapa sihole.
##  Bati a samba ku timela Sunduma ndume ha lu si ka utwa za coliso ya hae?
##  Batangana bona ba icolisize cwañi?
##  Haiba yo munwi wa batangana ba na showelezi sisa sani ni kupa ku ziba?
##  Ba ba lukela ku yo zeka za Sibengelele ko ne ba ilo tunuka bakeñi sa ku otelwa, isini za Sunduma.
## Taba ya tatafala maswe ni ha Mbumbuti ni munyan'a hae ne ba lekile kweta.
##  Eshee, taba ya pindumuka busafa.
##  Ha ku yo batisiswa mwa buka kamaniti mubu ne u sa li mwa libizo la Sunduma.
##  Cwale Induna Anakene mufelelezi wa kuta a feza taba a li:
##  'Bana ba mba, ha mu kutele fa litongo la mina mu cele hamoho ku sina ya lapa,
##  mubu ki wa mina kaufela kuli mu fepele fa teñi lubasi lwa mina; bupilo bwa kokolo-kokolo ha ki bo bunde.
##  Kandiana ki o muñwi wa tobo ya minzi mi ne mu lukela ku fa sikuka se sinde mwa silalanda;
##  ku lapisa yo muñwi ku maswe mi mu ta sehiwa ki nyangela.
##  Mu sabe muna ni lusebo, li undunganya minzi.
##  Wena Kushwamalena, ki wena toho ya munzi wa Kandiana ya lukelwa ku kutekwa mi buconi isike ya ba sona sikobiso sa kamita.
## Kushwamalena a yo showelela mi taba ya fela kono haili yena Mbumbuti a kenelwa ki butuku bwa kaminyi-minyi hamulaho a muzeko oo.
##  Matuku a he na sina bualafi kakuli n'e li a mañata, mwili, lubande ni sisongo mi ka bumai a timela.
## Kushwamalena ha li mwa Lyondo a tokolomoha ku tambisa batu milyani ya makando sina mwa na ezeza kwa bukuwa kakuli na fumani kuli bunde ki ha na ka itusisa likota za na ziba za buzumi ka moo lifolofolo mwa mabala ni misindi ne li li ze ñata hahulu.
## Zumo ya hae ya ba feela ya lifolofolo ze kenya mali ili ze tuna ze cwale ka litou, likubu, linali, lipofu, likwalata mane ni lihahabi ze wale ka likwena.
##  Mulyani wa hae wa sififi ne u mu konisa ku kena litou fa hali, ku li shela-shela mwa mautu ku fitela a yo keta nkungulu, ncelule yona cawema ye feza.
##  Kamita ha na kuta ku zwa mwa njao ne ku banga ni mukiti wa manyanga mwa munzi wa Kandiana.
##  Mukoke u ne u yo bihwangwa kwa muleneni mi kamita na biziwa ku to tapiswa buhali.
## Kushwamalena a kala ku ziba mishitu mwa butelele ni bukuswani bwa yona sihulu na lata hahulu ku zumela mwa lolongondo,
## mishitu ye tibani, kapa sikwa sa mañele, kuma kapa mataka.
##  A kala ku ba mushenji yo mutuna wa lifolofolo mi ka nako ya sombombo, ha ku kuzize, moya u sa fulani na londota hahulu.
## Kandiana ne u li munzi o no lumbile bakeñi sa ku ubelwa mi ne u yahile fa munanga wa siko se ne si bizwa Bakaise.
##  Siko sa Bakaise ne si na ni litapi ze ñata.
##  Kushwamalena ya na lukile lituwa ni kanyandi na selela musal'a hae litapi ze wale ka linjinji, limbufu, limu, mishuna, lingweshi, linembele, lindombe mane ni lingongi.
## Mulonga ha u se u kozwi butu bwa likozwalume yo, kwa lelwa kuli a yoliswe mwa situlo sa Nuundi mwa muleneñi.
##  Muta a yoliswa a swaliswa ngongi inze i lila-ngongililili, ngongililili, a apeswa mankeema ni mushukwe wa tau mi kwa swanela luli.
## Induna Mucemukule a mu loka ali: 'Nuundi u mwambwa musholo kakuwa munyima kangombe, wenda kuso kulala mundi munyima ku lilati ngombe.
## ' Taluso ki kuli poho ha i tokwi mwa mutapi wa likomu mi ha i zamaya inge ye na ni sikeu bakeni sa siluta.
##  Sepo ne se a li membwa (musal'a nduna) mi bupilo bwa mwa muleneñi ne bu si ka mu bela taata, a bu twaela kapili.
##  A kala ku zibahala hahulu bakeñi sa bukwala kwa ku opela limba ni kwa ku zamaisa liwale.
##  A twaelana kapili ni baoli, bo natandi, mikwae, limeyana ni meembwa nangala ba banwi.
##  Sepo a latwa ki undi wa nyangela mwa muleneñi bakeñi sa sishemo sa hae ni butu sakata bwa na na ni bona.
##  Mwa lapa la hae n'eli mwa likonganelo nako kaufela, a ya kabubo mi mane a ba a ketiwa ku zamaisa Anamoyo mwa muleneñi.
## Ni ha ne ba li mwa muleneñi cwalo Sepo ni munn'a hae ne ba si ka libala liluo la bona kwa Kandiana.
##  Likomu za bona ne s'eli ze ñata mi ne li zibwa ka libizo la Manyanyasileze ili za mibala ye miñata ye ne kateleha ku ya li bona mi ka maniti n'e i li nakalunda kwa buñata.
##  Nundi a ba mbumu ni mubamba, ya ina bukaufi ni mulena nako kaufela ili ya bambekilwe.
##  A beleka ka tata ya mukusi mi a ekeza likomu za hae ka mwa na konela kaufela mi na nza itusisa mutuso wa likomu.
##  Ne i li mulati yo mutuna wa likomu mi mwa n'a kutela kwa Kandiana na li tatuba a li loka ka mabizo a zona ni ka mifuta ya zona.
## za lifala, ze cupya, za licoba.
##  Ka ku sa lata ku sa latehelwa ki puo ya habo ya ikale na biza mifuta ya likomu za hae ka Siluyana: 'Njamwaombe (sitole), linatula (ncelule ya pulu), tinako/lushamwa (muketa), ñundi (poho), namani (ngocana).
## ' U n'a loka fokunwi, a li: 'Ngocana siwabo-keke takula ta biluka ngombe.
## ' Taluso ki kuli namani ha i kendwi, ha i hula ki yona komu.
