##  Sepo ne i li yena ya na li fa musebezi nako ya fitiswa mukuli mi a mu amuhela ka tokomelo ya mualafi ya ziba musebezi wa hae.
##  A lobaza mweti wa hae mi a pakisa ku lumela liñusa ku mualafi ya na cuukile kuli a to tatuba mukuli ili kuli a fiwe kalafo ye swanela kono
##  Sepo a makazwa ki kalabo ya na filwe ya kuli u lukela ku libelela mukuli ku fitela habusa mi ki swanelo ya hae ku talima za teñi kaufela.
## Hal'a busihu, lilungwe li si ka zwa kale, Sepo a kala ku sabiswa ki mukuli wa hae,
## na sa kalile ku ba ni sibuyo se si komokisa mi meto a mukuli na sa bilauka ni ku lutauka.
##  Sepo musali wa nalimai a kena mwa kazuma ka ka sina mwalo kakuli ne i li Iwa hae lwa pili ku bona mutu ha timela.
##  A kala ku bena-bena mwa sipatela ku sabela mukuli wa hae.
##  A matela hape ku yo zibisa mualafi yo muhulu mi ni teñi kalabo n'e li ya kuli ki swanelo ya hae ku yo fa mukuli mulyani wa ku mu alafa, yena u ta taha habusa.
##  Sepo ni ha n'a li mwa ñalelwa cwalo a lika ka tata ku kutela ku mweti wa hae kono eshee a to fumana mutu se i li mufu a andalalile meto mi na sa batile poo.
##  Sepo, kalibe ya na si ka inela kale situpu a sa zibi ni mo si putelwa, a kena mwa ñalelwa mi a ngwalyama feela ku tokwa ni sa ku eza, moya wa hae wa kala ku fulana,
##  a ica matilikuba mi mubili wa hae wa kala ku sisimuha muzuzu ni muzuzu.
##  Kwabe kwa yo li sekee mwan'a Mwendakumongo a sa ezi se siñwi mane ni haili ku fa milyani kwa bakuli ba bañwi kakuli na patehile ku mbindana ni minahano ye ne mu atezi.
## Habusa mualafi yo muhulu ha fita a to mu halifela hahulu a to fumana kuli Sepo na palezwi ku puta mufu ni ku bakanya fa mumbeta, mi hape na palezwi ku babalela bakuli ba bañwi ka ku sa ba fa likalafo.
##  Sepo ya na mbemukile pilu a ikutwa hahulu maswabi ni manyando.
##  A tuheliswa musebezi ona zazi leo tenyene ki mualafi yo muhulu mi a timiwa ni mali a hae a kweli.
## Sepo nalimai ha buza sa na timelwa mali kalabo ya ba kuli ki wa likesha ni boi.
##  Ku sa ziba musebezi kwa hae ku mu palelisizwe ku pilisa mukuli wa nacinkwa mane ni haili ku mu puta mi hape na palezwi ku tokomela bakuli ba bañwi.
##  Sepo a kutela habo kwa Silamuko lampu-lampu a swabile maswe.
## Mwa tolopo ya Mwati mabapa ni Bulawayo ne ku pila sinata sa munna ya na tumile ka lilumbatina la Kushwamalena.
##  Singanga-lume seo ne si li siconi sa kale mwa sikuwa.
##  Ne si tile ku zwa mwa naha ya Bulozi hamulaho a ndwa ya Bukwangali.
##  Za lipeleko kwa mabulu na siyo ku zona mi wa hae mubeleko ne i li wa ku tambisa batu milyani ya makando.
##  Ne i li Sitondo ya na zibahala macabeni mi na cuukile mwa milyani ye fapahana-fapahana.
##  Na onyokile kwa ku fuma kuli mane ne se i li mbombo ya mushaba.
##  Mali ku yena na sa yanehiwa sina mambole ku a sabisa muuta, tutu ku yena ne i li mbwee mi babeleki ne i li ba bañata.
##  Na nyezi basali ba ba supile ili mishobo ye fapahana, Muswina, Mucawa, Mupedi, Mucangani, Muhumbe ni Muka-langa.
##  Munzi wa hae kwa na n'a tapiseza batu miliani n'e li ndandanda kwa butuna mi ne u bizwa ka libizo la Nundango.
## Hana se a li makateñi a ku supala, Sitondo a kenelwa ki muhupulo wa ku nyalela habo kwa Bulozi naha ya mambumbwe, mañele, masa a buheha, mwalala, libala la pono ye nde, mikulo ye makaza muzwahule, misindi ni mishitu ye zwile mubano.
##  Ni ha n'a fumile hahulu na ikutwa bubotana kakuli na sina Muluyana mwa sibaka sa hae.
##  Takazo ya hae ne i si ya ku ba ni musali wa Mulozi feela kono na tokwa ya itutile ili ya kona ku bukeleza lifa la na na ni lona,
##  ni ku to zamaisa mantolo a hae a na nganguzi mwa Ndundango ili kuli muta a lobala Iwa mafelelezo ku ya kwa Litooma ite a kone ku kutisa lifa kwa Bulozi.
## Ha nze a buza-buza kwa bana ba poho ye nsu, Malozi ba bañwi ba ne ba icambile naha mababe ili ba ne ba sa z'o fita ku zwa kwa hae,
## ka za basizana ba ba zwile mubano kwa hae,
## mi ili ba ba itutile, ka litohonolo a katana ni munna wa muenyi mwa bukuwa ya na sa z'o fita ku zwa kwa Bulozi ya na bizwa Matalia-mande.
##  Munna yoo ya na palelwa ku fumana ntilima a ipona litohonolo ni yena ku ba mwa mazoho a Singanga Kushwamalena mi a pakisa ku mu taluseza kuli na ziba hande musali yo munde ka ku fitisisa ili ya itutile ya bizwa Sepo Mwendakumongo wa mwa Silamuko.
##  A zwelapili ku taluseza Kushwamalena kuli u zibile musizana yoo ka nako ye telele, ku kala kwa bunyinyani bwa hae.
##  U pepezwi mwa lapa la mulao, mi luli ki mwan'a zwezwi mi u na ni mikwa ye kateleha.
##  Na nyezwi pili ku muituti yo muñwi wa sitaku-taku ya ilo ebelelwa kwa naha ya ba basweu.
## A lukuluha ku muituti mi u na li mualafi ya tonipeha mwa sipatela, mi ki musali tota ya lukela ku ba mufumahali wa Singanga Kushwamalena.
##  Ku zwa fa ngambolo yeo Matalia-mande a ba wa fa noka ya Kushwamalena, litaba za libato za siiwa mwa mazoho a hae kakuli ki yena ya na zibahala kwa bashemi ba Sepo.
##  A sepiswa mpo ya ku fiwa miliani ya sikuyeti, kambuma ni mutukule haiba na ta kona ku kondisa za libato.
## Mataliamande a ipona hahulu litohonolo ka ku fumana musebezi o bunolo cwalo mi a ipulelela mwa pilu a li: 'Litohonolo a li wile u li nope.
## ' Mapepa, masitempe ni liñoliso za yo lekiwa ka bubebe mi ya na kupilwe ku mu ñolela a shwela fa potoloto, mi mañolo a kala ku selehana mwa Silamuko ku Sepo mi ya ba ñolamenyi!
## Muta Sepo a amuhela liñolo la pili a tilimuka hahulu ni ku makala maswe-maswe,
## sihulu ha lemuha kuli muñoli wa litaba n'e li Mataliamande ya na tunuzwi habo ka baka la ku yanga Lingwangwa Sibangoti!
## A ngangamana ni mañolo, a palelwa ku kutisa likalabo ni haike kamita na itakalezanga ku yo bona mwa bukuwa.
##  Muhupulo wa manyalo wa kala ku ngundana hape mwa munahano wa Sepo.
##  Ku si ka fita ni nako kwa fita a mañwi mañolo mo ne ku beilwe ni kwacha iliñwi ya ku lekisa masitempe, mapepa ni maingolupu za ku kutisisa likalabo.
##  Sepo a ñola ku hana za libato leo kono ni wale Mataliamande a zwelapili ku ñolela bo Ma-Sikendile Lyamukosi,
##  ndatahe Sepo yo munyinani, ka za libato leo; bashemi bao ne ba li mwa bubala, mi ba lakaleza mwan'a bona kuli a nyalwe.
