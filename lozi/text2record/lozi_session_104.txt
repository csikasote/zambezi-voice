##  Mane nako ye se ku bonahala bufokoli bo bu maswe maswe-mwa lifasi la Africa.
##  Batu ba banca ba ba hulela mwa sikuwa bupilo bwa bona ha bu swani sina bwa makuwa,
##  kuli ba eze lika sina makuwa ze swana sina ka manyalo a sakata.
##  Ba lata sikuwa kono ba palelwa ku pila sikuwa sina bona makuwa mo ba pilela.
##  Hape ha ba swali mikwa ya ba ikale sina ha lu bona kuli ha ba lati ku babalela bashemi ba bona.
##  Batu hañata ba lakaza ku ba makuwa ka ku hanelela ku ina mwa minzi ya makuwa.
##  Mi ba hupula kuli ha ba cona cwalo ni ku ikauhanya kwa bashemi ni ba habo bona ki peto litalo la bona li ka fetuha busweu.
##  Kono ha kuna kuba cwalo.
## Ba ikale ba shitangutite cwana bali, "Kulwa kuta ku mundi ku wana ku ta ku mundi.
## " Ki kuli ha u selile hande u swanezi ku kutela kwa hae mi niha u taamile ni hona u kutele kwa hae.
## Mutu ya lata lingambolo ni mushemi wa hae u ta siala a talifile a sile fa meto,
## a shapukile ku sina mutu ya ka mu putelela za naha ya habo, za mulonga ni za bupilo.
##  Kanti mwana ya sina lingambolo ni mushemi wa hae u ta amuhiwa ki batu ba ba to mu puma-puma feela kakuli ha zibi.
## Lingambolo za fa maiso ki ze nde hahulu kakuli ki lituto ze talifisa bana ni baikulu.
##  Kono lingambolo za kwa mukunda li kopanya bunde ni bumaswe,
##  mi ne ku zibwa kuli mwana ya ineela lingambolo za kwa mukunda ni mushemi wa hae,
##  mushemi yale u ka mu siela buloi haiba ki muloi.
## Bakeni sa lipulelo ze, bana ba bañata ne ba saba hahulu lingambolo za mufuta o, mi ne ba lata za fa maiso.
## Nihakulicwalo mwa lika kaufela ku na ni bunde ni bumaswe mane ni mwa zwelopili ye nde ya makuwa ku fumanwa bunde ni bumaswe,
## ha ni sabi ku bulela kuli lingambolo za bashemi ki mutomo wa butokwa wa bupilo bwa mutu ni mutu,
## ku ba pila ni bona mwa naha ya yahile ni mwa mubuso wa mulonga.
## Bunde bwa maliha ki lico buñata sina ha lu se lu boni za macwala ni mikiti.
##  Mabele a kutulwa ka yona nako yeo, kwa sapili mabele neli sico sa malena, ha kuna mutanga ya na lumelelwa ku ca buhobe bwa mabele ni hanyinyani.
##  Ndongo ni yona i katiwa maliha, mi i limwa kai ni kai mwa Bulozi, kono i limwa hahulu kwa Bunkoya, kwa Sesheke ni kwa Lukona.
##  Malozi ne ba i saba kuli mwendi ki yona ye tahisa mbingwa yeo ba bañata ba i ziba ka libizo la newa ya Bulozi.
##  Ne ba i biza newa ya Bulozi ka ku bona bufata bwa yona ni ku i saba hahulu,
##  fokunwi hape ne ba i biza mulilo wa Nyambe,
##  kakuli i sinya sibupeho sa mutu inge ya cisizwe ki mulilo.
##  Ki butuku bo bu sabisa bo bu tahiseza mutu bumai kapilipili.
##  Ngulu ni yona i ciwa hahulu ka linako za maliha, ili sico se ni bona kuli ki se sinde mi si nunisa hahulu.
##  Kono baitati ba bañata bali ngulu ki sico sa basali ni banana.
##  Mi ha ba si sepi hande hamoho ni malumba cwalo.
##  Lico ze kaufela li limwa kwa mishitu ni kwa mikulo.
## Ka lilimo ze mwa Bulozi se ku shangumukile sico se sinca se si bizwa laisi, sico se si tisizwe ki ba mubuso.
##  Mi ku tomilwe munzi o munca o bizwa Namushakende ili munzi wa Zwelopili, koo batangana ba lutiwa ku lima ni ku babalela lipeu.
## Mubuso u luta sicaba ku lima laisi ni ku i babalela.
## Laisi ki sico se sinde se si bunolo se si munati se si sina mabote kwa ku si sita ni ku si apeha.
##  Mabote a yona ki fa ku kutula feela.
##  Laisi i konile ku to limiwa mwa mawatata mwa bimbwata-mbwata, mwa hal'a sishanjo ni mwa saana ni mwa milapo.
## Buñata bwa masimu a laisi a shangumuzi mizeko ye miñata ya muliu mwa Bulozi.
##  Kutulo ya laisi ki ye nde hahulu kakuli i taha maliha mi i to ekeza kwa buñata bwa lico,
##  ka baka leo batu ba bañata ha ba shwi tala ka nako ya Njimwana ni Nulule.
## Kambe ki kuli sibuba sa Soma ne si ka tubiwa kuli munda u fukuzehe kambe milapo, mawatata, matindi, ni mitumo ye miñata ne i ka fetuha masimu a komokisa a laisi mi sicaba sa Bulozi ne si ka fetuha sicaba se si luile hahulu.
## Sicaba si itumela kwa mubuso o si supelize ku lima laisi mwa Bulozi.
##  Lizwelopili ze palezwi ku tisiwa ki matema ni mazulu ne li ka taha ka bunolo kambe mawatata a kwa nuka ni mutumo kaufela ne li ka fetuha masimu a laisi.
## Taba ye Awi ye eza maliha bunde ki kuli ki nako ya masunso.
##  Ka nako ya maliha mu ka fumana kuli naha kaufela ya Bulozi i nunka sisi sa Litapi.
##  Ki yona nako ya ku yalela maalelo mi nakatenge u shwela butanga wa siamena.
##  Nyangela ha ba nyandi busunso.
##  Ba ba yahile kwa nuka ba swala liñufa ni linyunywani za sitaka za lobiwa.
