##  Kwa ketwa linatula, ncelule ya pulu, ni mulyakakamba ya licoba.
##  Mitangana ha ba utwa kuli Sepo wa zwiswa mwa sikenge ba ipulaisa ku sikisisa tuputula ni ku leka lihembe za lipupula ze kenya moya mutu ha zamaya kapa ha bina sipelu kapa siyemboka.
## Ne li likezi hande la Mukibelo muta mukiti wa siyemboka sa Sepo u binwa.
##  Lihalimu ne li ngwengukile ngwengu ku sina ni haiba lilu le ne li filikanya mihupulo ya batu.
##  Mililo ne i tumbuzwi, singubu sona ne si lepelela hande fa lishengo la sona ni silimba inze si li bukaufi.
##  Milupa ne i kangulwa hande mi lipyololo ne li nze li lepelela mwa milala ya mikulwani, lindamba zona ne li yendami kwa tuemana mi linkwana za bucwala ne li fufula kwa mashoko.
##  Bote, bote, bote, nyangela ya selehana; Silamuko wa tala nduu! ki mwan'a kamunu iluki feela.
##  Mwalanjo a yo tapiswa mi miluluezo ni lipina za ipa maata.
##  Lipina ze ne li utwahala ne li ze wale ka ze:
## Za lindanga ha li nze li zwelapili banana bona ne ba ungekile sipelu fa patelo.
##  Mindandwe ne i fufula ya mikulwani ni likalibe.
## Kwa opelwa lipina za mifuta-futa.
##  Singubu sa tungula mi mikope ne se i cimbami mwa linkwana ku fepa nyangela.
##  Sipelu sa ungu-tuka mi kwa utwahala feela silimba ni singubu li nze li tekuzana.
## Eee, kacenu ku wabile mwa Silamuko wa nyandi Mwendaku-mongo.
##  Mindili ya silimba ne i cobila mi limbumaeti zona ne li hona ka tata;
##  singubu sa tokota, lipyololo za laluha, mi miluluezo ya pazauha ku zwa mwa milomo ya likwala.
##  Mubu wa Silamuko wa imelwa, ne u hatiwa ha butuku.
##  Ba tulemeno bona ne ba shedekelwa mwa lipina.
## Haili mwa malapa ni mashoko mona ne ku itimbile bo ilutenda ba ne ba nze ba notisana likwai.
##  Ndamba ne i waula sina munguya o nongisizwe ki tala ye ne ba loka ba ikale kuli:
## 'Kamukamwine Kanalunyo mukabe ku ilya kaangutanu.
## ' Taluso ki kuli mwanana ya utwiswa nunwana mu mu fe lico, u lu Iwaha-kisa batu.
##  Malopu ni ha na nwiwa cwalo makwambuyu ne ba singanyeka ka za shwana wa nyandi Mwendakumongo.
##  Malunga-siku kwa ba ni sifungamenyi nyana bakeñi sa mitangana ye mi-beli ye liokandepu ye ne i Iwanisana lifufa ye ne batile ku kwahelana.
##  Ya ba matwakili mi batu ba yema numbili.
##  Kono ka litohonolo munna-muhulu Likozwalume a kuyula bunyemi bwa mitangana ka ku ba ombaomba.
##  Hamulaho a musunganyana o ngoma ya kondela.
##  Likalibe ni mikulwani za tekuzana kwa ku bina mi ba setefala setee mi ki ku funyangela kaufela.
##  Bo "sishwa-mumela" bona zeo ha li ezahala ne ba kengami feela kwa linkwana za mutoho ba nze ba kopana feela ni mukope.
## Ka nako ya kakusasana lizazi ha se li patalezi, miluluezo ya tukula lipilu za batu mwa situngu sa mwalanjo;
## Sepo na kabiswa ka liapalo za na lukiselizwe za mukiti.
##  A shukulwa hande ki musali-muhulu Ma-Sicombulae, a cakela misisi mi malesu ya ba yona kabisa ya fa halimu, litou zona ne li kocola kwa mazoho.
## Mwalanjo a tiswa mwa ngoma a pungelelizwe mwa numba ya mapataka-pataka.
##  Ndatahe yo munyinyani Tolomani Lyamukosi a mu apula kubo mi wale Sepo a biniswa likeyenge.
##  Sepo a iniswa fa museme wa yuuso a inyongamezi mi likwanamunu la mbwetuka bakeni sa sibupeho se ne si buheha sa me-tuna yoo.
##  Limpo za selehana sina munzinzila kapa muhamani o bulumunwa ki liñungwa.
##  Mwalanjo ha sa kutisizwe mwa situngu sa hae ngoma yona ya zwelapili ku lyanta mane ku fitela fo ne si ilo katalela sicaba.
##  Sepo kacenu se i li musali wa mazoho a mabeli.
##  A kala ku amuhela baenyi ba mifuta nako ni nako kakuli micaha ye miñata ne i icunduta kuli kambe ne i ta nyala libalala yoo Sepo.
##  Sepo a batiwa ki mitangana ya mifuta ye wale ka bañoli, baluti, bapangi, balekisi mane ni ba ba tuna mwa milonga kono eshee mwan'a mutu a pala.
##  U na sa latani ni mutangana yo muñwi ya bizwa Libanambanda ya na kena kwa sikolo se si pahami sa Mabuyu-musi.
##  Nako ya ku kwala sikolo ha se i sutelezi Libanambanda a ñolela bashemi ba hae bo Kuimbelela kuli ba yo mu feleza litaba kwa bashemi ba Sepo.
##  Libanambanda, muta a fita ku zwa kwa sikolo kwa na li teñi,
##  a fumana kuli bashemi ba petile kale musebezi wa ku puma mulomo wa na kupile kuli ba eze mi mane ne se ba ondile malole a mabeli ni ncelule ya pulu, ku beya pohwana.
## Za mukiti wa linyalo za kalwa ku mbindanwa ki bo namukuka ba mwa hae.
##  Malumahe Libanambanda ni muhu-Iwan'a hae Sikabumba ba ikalabela ku yo nga sinawenga hamoho cwalo ni ba bañwi ba mwa limba ba ne ba konile ku taha.
##  Pili musali a si ka nanulwa munna-muhulu Tolomani Lyamukosi, yo muñwi wa banyani ba nyandi, a fa Sepo litaelo ze:
##  'Me, kacenu mwa lu siya, mu ya kwa manyalo e mu iketezi i sa li mina.
##  Mu yo tokomela za manyalo a mina mi mu sike mwa yo fapanya batu mwa lusika lwa bona.
