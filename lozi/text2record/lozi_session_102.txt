##  Mikiti ye miñata i kondiswa ka ku apeha macwala ni haike hape lifapahano ze ñata li taha fa macwala mi ni manyalo a mañata a sinywa ki ku nwa,
##  kono ba keleke ba lika mo ba konela kaufela kuli manyalo a kone ku konda.
##  Macwala ki a mañata hahulu ka nako ya maliha kakuli maliha ki yona nako ya mafelelezo a likutulo.
##  Batu ba taha ka buñata kwa mikiti kuli ba to imbwalita kwa macwala.
##  Kamita mukiti o sina bucwala ha u tabelwi hande ki nyangela.
## Macwala a ku lekisa ni ona ki a mañata mi bo namukuka ba fumana litino ka macwala.
##  Sapili makumuca ne ba taha maliha mwa Bulozi kuli ba to fumana bucwala ka buñata ha ba zwa kwa ntilima.
##  Ba bu nwa ba nze ba bu loka bali, "Malopu lu kola añete, mwana a mului a mu ibaelela.
## " Ki kuli bucwala bu kola mañete, kono mwana Mulozi a bwa mu bulaelela.
##  Bucwala bu atisezwa mabizo a mañata, ki muhangu wa nyama, ki butaka bufilifili, ki mukuku, ki bulila, ki lico, ni haili ku bu nwa ku taluswa ka mabizo a mañata.
## Bali ki ku miza nganja, kuli taa ku yo bona ni fa meto yau bukuba bu felile, ku hangula, ku bu pazula, ku bu sita, ku kokola, ku nata sishenyi, ku apala cansi, ku kasha 12cm, ku miza kaselenge.
## Maliha batili luli ki yona nako ye ba ikola batu, mi bucwala bu tabelwa hahulu ki nyangela.
## Banwi luli ba bona ba kuteka kabuma ka kana ni bucwala ku fita siyahisi se sina ni linkwa, kona kuli buñata bwa banwi ba ka ulumukela kwa kabuma mo ku apehilwe bucwala mi ba nyefula siyahisi mo ku pangiwa tii ni linkwa.
##  Ee ki niti fokunwi ha ku bulelwa kuli bucwala ki sisebeliso sa sibi.
## Nihakulicwalo bucwala bu na ni bunde bwa bona kakuli hakuna nto ye sina tuso, kono sika kaufela bunde bwa sona bu ya la mo si itusisezwa.
##  Ki niti bucwala bwa kola mi bu kona ku feza ngana ya mutu, sihulu ya sa bu nwi ka tikanyo.
##  Kono he tabonyana yeo bu kona ku fa ba ba bu nwa ka ngana, ni yona ki nto ye tuna mwa bupilo.
##  Bucwala bu swanezi ku busiwa ki mutu ku fita kuli bona bu buse mutu, mi yoo ya busiwa ki bona h'a swaneli ku lu lumelisa kuli hakuna ba ba na ni ngana ba ba nwa bucwala ka likute.
##  Ya palelwa ku nwa ka tikanyo, u swanezi ku ngiwa kuli ki mutu ya sa koni ku busa litakazo za hae ni ku ba ni buiswalo, mi h'a balelwi kwa batu sakata.
##  Ba ba cwalo ba fumaneha kwa mifuta kaufela, mane ni ku bona ba basweu.
##  Foo ha ni talusi kuli mutu kaufela a nwe bucwala, batili.
##  Kono se si sa swaneli ki linyefulo ze atisezwa ba ba nwa bucwala kaufela, ku sa boniswi hande kuli ku na ni batu sakata ba ba ikutekile niha ba nwa.
##  Hape lu sike Iwa libala kuli ba bañwi niha ba sa nwi, ki bona ba ba eza likezo ze nyenyisa mane ku fita ba ba nwa.
## Likweli za Mbuwana ni Sikulu li na ni liloko le
## Hi Hi: "Sikulu mebo Mbuwana maywa.
## " Ki kuli kweli ya Sikulu ki ya moya kanti Mbuwana ki ya malu.
##  Moya ni malu li tahisa hahulu silami ka nako ya maliha, mi bubeli bwa zona li toilwe hahulu ki batu.
##  Malu ni moya wa maliha li setefalisa batu ni ku pazaula mibili ya bona ni ku tatafaza litalo.
##  Bunde bwa nako yeo ki kuli hakuna lisila ni situkutuku sina mbumbi.
##  Lizazi li zamaya ka bubebe, mi li kona ku likelela mutu fa ku Iwalela feela likota ni ku ka mezi.
## Silami hañata si anda mwa Sikulu mi nako ye maliha a bizwa maliha a mansu.
##  Muta silami si andile si kangelisa mezi mwa mikeke, a zuha a fetuhile siñomoto kamba liñende le lisweu inge litwa, mi siñomoto se si kona ku hakuluswa ki mufutumala.
##  Silami si kalanga ku utwahala ka moya o bata o musisani o fuka musihali kaufela o zwa mwa mboela, mi batu musihali kaufela ba hanelela kwa mulilo kapa fa kambalala.
##  Busihu sa anda, si cisa bucwañi ni matali a likota.
##  Lim-bombo ba zwisa bo kashitu ni limbuke mwa makwati mi ba itimbeka zona fa halimu, bafuzana ba lobala ba shushuta, mulilo u sa fokoli u sa timi.
##  Sa anda si babula likota za mwanja mwa matema.
##  Malungasiku si sa kena ka tata mi babo-tana ba shushuta, ba itumatuma kwa meno, ba bilaela ba tongoka,
##  ba bulaisa bana ba bona likuto ba ba izo cona mwa Bukuwa ba sa ba hupuli bali:
##  "Kambe ne ni zibile kambe ne ni mu bulaezi fa lipepelo!" 
##  Kanti ba ba hupulwa ki bana ba bona ka litino ni likubo, bona ba hona banze ba ikotolola bali: "Ku ley'o moyo!"
## Ki kuli ku pepa ki bupilo.
##  Ku babalela bashemi mutu ha hulile ku mu tahiseza mbuyoti mwa bupilo.
##  Kanti ku hana kapa ku nyefula bashemi kapa ku sa ba tusa wena inze u sebeza inze u fumana se sinwi, ku tahiseza mutu bumai.
##  Mutu ya cwalo ni ha ka fumana hande kacenu kamuso tutu yale ya mu leuka mi u kutela mwa butokwa.
## Manyando a bashemi ha tahi feela mwa ku tokwa likubo kono ni mwa ku tokwa mandu.
## Bashemi ba bañata ba nyanda hahulu ka ku tokwa ba ba ba yahela mandu, mi ba lobala mwa tubuma kapa tutungu to tu nyenyisa hahulu.
##  Mi se si tahisa taba yeo ki kuli bana ba ilo cona kwa Bukuwa, kono mane ba bañwi ku bona ba conela mona mwa Bulozi mo, ba palelwa ku tokomela bashemi ba bona.
##  Ba bañata ba nyandelwa ki bashemi ba bona inge ba ba talimezi mwa munzi.
## Ba ba eza cwalo ba libala lishitanguti la ba ikale le lili, "Imulela kayunyi biunda mba ka mu lela.
## " Ki kuli ya uta mwanana kamuso mwana yale u ta mu uta.
