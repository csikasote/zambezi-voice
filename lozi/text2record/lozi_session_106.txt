##  Kwa mishitu mwanja ki sona sico se si tuna ku fita ze wi kaufela.
## Buhobe bwa mwanja bu latwa ki nyangela mi ba bu biza ka mabizo a mañata a swana sina puta, kahula, ha ba ku loka bali;
## "Bwa kahula ka Fwa-nyanga bwa kulya na ku cipita.
## " Ba bañwi bali, "Ki bwa puta malena bwa kulya na ku yoyoka.
## Mwa Bulozi sico se ba pila hahulu batu ki buhobe, ba bañata mu ka ba utwa bali ha si ka futumaza kale mwa manala ha utwi hande,
## kono buñata ba tabela bwa mwene sizambi bwa kulya na mishozi.
## Ka linako ze basali ba mwa Bulozi ba kenanga mwa butata bo butuna bwa misebezi ya ku lima.
## Ba zuha lizazi li sika pazula ku ya kwa masimu kwa ku lima, ba fufulelwa, ba katala, ba imelwa mi ba kotoka ka twelufu kapa ka wani.
##  Ba to pumula hanyinyani, mi ka silii ba ya kwa likota, ha ba kuta kwa likota ba to sita, ku tateha busunso, mawe ku ka mezi.
##  Ki yona nako yeo ye ba ezanga kuli ha ba yo lobala ki ku tandana feela bakeñi sa ku katala, misebezi ya teñi ki ya mabote luli.
## Taba ya lico ki buikalabelo bwa basali niha kuna ni tuso ki ye nyinyani feela.
##  Mwa macaba a mañwi a zwezipili buikalabelo bwa lico ki bwa munna kanti mwa Bulozi ha ku cwalo.
##  Lifasi la Bulozi ha lina ku hula ni ku zwelapili ha li sina lico ze likana silimo kaufela.
##  Mane ni zona ze likana silimo kaufela niha li ka fumaneha ha ku likani ku sa tokwahala ze konwa ku lekiswa.
##  Kuli ku be cwalo haisi kuli Malozi ba lumele kuli mawatata ni mitumo ye icela nala li fetuhe masimu a laisi, mi batu ba lime ka likekele, naha i ba likane.
##  Ha kusi cwalo sicaba si kana si pila hona cwalo kayoya ndambo, mwenyi ka ka yoyo.
##  Ki kuli ku pila ka tata ye eza kuli mwenyi ha koni ku i pila.
##  Lico ki taba ya pili ya zwelopili mwa lifasi kaufela.
##  Mubu o limiwa ki o munyinyani kanti o itulezi feela ki o munatañata, ili lishanjo, mawatata ni mitumo.
##  Ku na ni tuso mañi kuli lu buluke feela mubu luna sicaba inge lu nekoka mi mali e lu fumana a felela mwa Lubale! Batu ba Lubale ba fumiswa ki liluo la Bulozi ili mali, likomu ni litapi.
## Ba Lubale ba yaha mayahisi, ba toma mabenkele ka mali a luna, luna lu pila mwa mongo ni tubuma, imi naha ye ne ka tahisa liluo i itobalela feela.
##  Liluo la Bulozi li bolela mwa mubu, lu nyenyiwa ki macaba a mañwi ibo naha ya Bulozi ki lifula.
##  Au! Malozi mu hupula cwañi ka taba yeo?
## Wena mwana Mulozi yali bo kukw'a hae ne ba hapa macaba, ba hapa likomu, ba hapa batanga, ba hulisa lifasi ba li tumisa, ba li kanganisa, u fetuha wañi mutang'a macaba a nali kwa tas'a hao? U lumela cwani ku ba mukupi ya cipitela mwa musi, ku lubukela mwa Lubale ni Bunkoya kuli mwendi ku ta taha saka ya lico i to ku wetulula!
## Ki luna lu shwanile bo kukw'a luna mi za kacenu ki za luna ni buikalabelo ki bwa luna.
##  Mu kopane mu lelisane hamoho ku bata mikwa ye mu ka kona ku hulisa Bulozi ka yona.
##  Yo muñwi ni yo munwi a tundamene ku eza munzi wa habo ni lapa la habo fo ku fumaneha lico ze fumaneha mwaha kaufela.
##  Ku pila ka ku sepa naha ya ba bañwi ha si ku pila ki manyando feela.
##  Ha lu koni ku sepa Lubale ku to pilisa Bulozi, ha lu ka sepa cwalo lu latehile hahulu luli.
##  Buitumelo bu taha ka Bunkoya bo bu kala ku tahisa liconyana.
## Kambe ni Katimamulilo ku kala cwalo hamoho cwalo ni Sesheke ne ku ka bonahala petuho, ni haike libala la Sesheke ni la Bulozi a katazwa ki mezi.
## Ka nako ya mbumbi litapi za liñwelele li kala ku cimbuka mi mandui ba kala ku li swala ka buñata, nyangela ba ulumukela kwa mandui ku yo leka litapi.
##  Mandui ba eza musebezi o munde hahulu wa ku swala litapi mi ba fepa sicaba sa bona ka busunso kakuli ba yamba ni lipapati kaufela ha ku se ku cisa.
##  Kambe ni babeti ba mikeke ni baluki ba maluka ba eza sina bayambi kambe naha ne i ka zwelapili kakuli liluo ne li ka siala mwa naha ya habo lona.
##  Kono ha lu lumela liselo kapa liluo la mwa Bulozi lu lukela ku hupula ku kutisa se lu fumana kuli liluo la luna li sike la lu siya ku lu siyelela.
##  Ne ku ka ba bunde haiba ha ne lu ka lekanga mwa mabenkele a luna a inzi mwa Bulozi kuli liluo la luna li sike la yo fumisa manaha a sili.
##  Haiba libyana ze ba lekisa li maswe lu lukela ku ba bulelela kuli ba tise libyana ze nde mwa mantolo a bona, kuli lu kone ku li fumana fa kaufi.
## Kweli ya Yenda ha i tasa lizazi li ekeza ku cisa hahulu.
##  Lizazi la mbumbi ha li cisa li futumaza lipeu ni ku li hulisa, mi hape li kalisa mezi mwa milapo.
##  La cisa la mbumbi mane la nunka, li paleliswa batu ku hata mushabati.
##  La cisa mane li matisa ni lipizi za mwa libala, za kobola lipizi za mbumbi.
##  Sende ya lila mwa likota, ya lila i toliya batu ba ba liyehile mwa mushitu, i felisa bazamai ba ba imezwi pilu.
##  Ba ikale ba loka Yenda bali;
## "Venda nandula mwenda kamwi na mbula.
## " Ki kuli kweli ya Yenda ki ya lizazi ni pula.
##  Mushitu u apala matali a manca ni lindubanduba mi kai ni kai ku nunka hamunati.
##  Bucwañi bwa mela, mwengelele u bonahala talaa! Miselo ya mushitu ya kala ku buzwa mi ba ba shwa tala ba pakelelanga mwa mushitu ku yo sela mubula, mamosomoso, mahuluhulu, mahwahwa, muzauli, ni mambongo.
## Liloko la mushitu Hili: "Mushitu'a mbumu lu uywa na namukuka," ili ku supa kuli mwa mushitu mutu ni mutu u iselela mwa latela ku sina mutu ya kona ku mu hanisa.
##  Miselo yeo i kona ku pilisa nyangela ka nako ya lukupwe.
## Kwa nuka banna ba waya masa ni litindi mi ba bulaya litapi ili sona siselo se si tuna sa kwa nuka.
