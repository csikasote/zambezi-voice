##  U hanelani mushemi wa hao, u hanclañi ku mu babalela?
##  Kanti bunde bo bona kaufela bu tahile ka yena ya ku pepile, ku ku babalela ni ku ku hulisa.
##  Cwale kacenu ha u hulile ki hona u ipona butali ni maata ni bulena ku mu fita na? Ha u hupuli kuli zeo kaufela li tile ka yena.
##  Haiba mushemi wa hao u kwa tasi ha u sa yo mu bumuleli siziba singa balyanyakale kapa likotolabanyi kini?
## Kakuli muta mushemi wa hao a ka taha ku wena inge a si tinile u ka utwa bunde mwa pilu ya hao.
## Ni wena kalibe u nyenya bo maho kapa bo kukw'a hao kiñi ha u sa yo ba likuleli ona musisi wa mafetula,
## ni malesu ni taulo ya kwa toho, ute utwe mununa ha ba ka taha ku wena inge ba u fungile,
## ba u lulezi, u ba swanela inge wa ku pepwa ni ona.
## Ba banca mu hupula cwañi ka bashemi ba mina?
## Bazamai ba tongoka lizazi la maliha kakuli li likela ka bubebe hahulu mi ba palelwa ku falula hande.
##  Batu niha ba saba mi ba toya maliha, ba itolisanga ka ona,
##  ku itokoza ka ona muta ba bonisa bundume bwa ku pakelela ku tapa kapa ni haili ku pakela feela bali,
##  "Luna lu manamani a maliha," kapa "luna lu anyize.
## Ba na ni kupulo ya kuli mutu ya pepilwe maliha u tile ha sabi silami, mi ya eza cwalo ki muhali, ki ndume.
##  Nako ya maliha ki ya ku tona hahulu fa maiso, mi ba bahulu ba tangutela banana matangu.
##  Matangu ki kalulo ye tuna yeo ba bahulu ba luta banana lituto ze tuna za bupilo ka yona.
##  Matangu kaufela ki siswaniso sa bupilo bwa mutu.
##  Mwendi ki yona Bibele ya batu ba mwa Africa ye ne ba filwe ku ziba litaba za Nyambe ka yona.
##  Kuna ni litangu le li zibahala ku ba bañata niha li kandekwa ka mikwa ye miñata ye fapana.
##  Ki litangu la singolongoma se si mizize macaba, minzi, likomu, lipuli, lingu, likuhu, ni limunanu kaufela za kwa batu.
##  Kwa mafelelezo kwa yo siala musali wa muima.
##  Musali yo wa muima a sepisa singo-longoma kuli si ka mu miza ha s'a pepile, mi sa lumela.
##  Musali a pepa mwana wa mushimani mi a hula kapilipili ku ba mucaha.
##  Cwale fa ki fona fo batu ba sa lumelelani, ba bañwi bali, singolongoma ha si taha a si taba fa pilu ka lisho ni buta, a si bulaya, mi a si punya fa mba, cwale batu kaufela ba longotoka mwa mba ya sona.
##  Ka ku itumela mucaha yoo ba mu bea ku ba Mulen'a bona.
##  Kono kwa pili ba mu fetuhela ba mu bulaya.
##  Ba bañwi taba ye ba italusa cwana bali; mucaha na lumezi ku miziwa ki singolongoma, kono na kupile kuli pili si mize mapukuta a he ni mulilonyana, ki hona si ka miza yena ni mahe.
##  Ha s'a mizizwe a yo kala ku si pukutela mulilo kwa pilu.
##  Singo-longoma sa helahela naha kaufela ku bata mezi kono mezi na kalile kai ni kai kaufela.
##  Kwa mafelelezo sa honeha sa tubula nakambuti, sa tandela, sa ombwa moyo sa shwa! Mucaha a si pazula fa mba a zusa batu ni linto kaufela.
##  Batu ba itumela mi ba mu eza Mulen'a bona.
##  Na ni bona kuli taba ye i supa musebezi wa Mulena Jesu Kreste kwa lifasi kaufela ku lu liulula kwa maata a sibi.
## Mwa matangu ne ku na ni lituto ze tuna, ze nde, za butokwa ze ne li swanela nako ya zona.
##  Maliha hape neli yona nako ya ñela.
##  Litopa za batu ba ba fa mulilo ne ba ikalula litopa ze peli.
##  Sitopa ni sitopa ne bana ni ku eza ka maata kuli sitopa seo se siñwi si sike sa ba amuha fela, ne ba lika hahulu ka maata kuli ba sike ba i fumana.
##  Cwale ba ba sa fumani ñela ne bangwa kuli ba shwa tala mi bana ba bona ba otile, ba pila ku kupa mi ba cipita.
## Taba ye ne i luta batu ba sitopa ku sebelisana ni ba bañwi ka buiswalo kakuli fela ha i lwaniwi.
## Hape papali ye ne ba luta kuli ba sitopa se siñwi ha ba pwenkiswa ki ba sitopa sale se ba lwanisa ha ba sika pwenkiswa ki mutu a limufwi kono ba pwenkisizwe ki sitopa kaufela, mi ha ba wina ku winile sitopa kaufela.
##  Ku bata ku ba moya o swana ni wa mwa mbola haisi kuli bona ba inzi ha ba mata-mati.
##  Kamita ba bahulu ba ambolela ba banca litaba za kale ili bupilo bwa bona mwa ku hapiwa, mwa litala, linzie, nacinkwa butuku bo ne bu sweli batu kwa Lukwakwa, za ku zuma, za Munali Livingstone, za Muluti Coillard, za misipili ya Bukuwa, za litau, za matuku za siki ye ne kenezi likomu, likute kwa batu, ku ipilisa ni zenwi ze ñata.
## Mwa lingambolo moo ku na ni butibo ni bupahamo bwa zibo yeo mutu a kona ku yaha bupilo bwa hae ku yona.
##  Zibo ya masika i taha cwalo ku yena hamoho cwalo ni ya naha.
##  Ba banca ba bañata ha ba tokomeli litaba zeo kacenu, kono kamuso ha se ba siezi mwa mulaho wa bashemi, ba ngulyangulya ki ku sa ziba masika a bona, mane niha ba pepa mwana ha ba zibi libizo le ba ta mu shumwenena.
##  Mi ba bañwi bakeñi sa ku sa ziba hande za habo bona ba amuhiwa ki batu masimu a habo bona, maalelo, milapo, masa kakuli ne ba sika fumana zibo ye tezi ya mo ne ba tahezi bo kukw'a bona fa sibaka foo.
##  Ba bañwi ba luza milyani ye ne na ni tuso ye ne zibwa ki bashemi ba bona ka ku tokwa kopano ni bona ni ka ku sa ba babalela.
## Lingambolo ni bashemi ki ona mutomo wa bupilo mi ka zona masika na kona ku buluka likunutu za minzi,
## tutangu twa mazulu, masa, mishitu, linuka ni malundu kapa misindi.
##  Ku bulela kuli ze eziwa ki batu ba bansu kaufela li maswe ki ku ba foseza.
##  Mi hape ki ku bulaya meto a sicaba sa kamuso, kuli si siale si pupulika mwa bunsu, mwa lififi li sili-sili.
