## Toho yeo ha i zwile mwa mazoho a ka, ya tambekiwa bo Ma-Inonge.
##  Kashandula a tabeleza pina ye li, 'Sona se!
## Sa basali ba bañwi, u ka si timelelwa.
## ' A nga nako ye telele inge a tabeleza cwalo.
##  Na bona musali muhulu Ma-Inonge a kala ku njanja ni toho ya mutu inze ili mwa mazoho a hae.
## Kashandula a kuzisa batu ni ku buza bo Ma-Inonge a li,
## 'Musali tuwe, esi ni wena wa ziba kuli u muloi?' Bo Ma-Inonge ba tokwa ku alaba, ba ekeza fela kwa ku njanja kwa bona.
##  Kashandula ki ha talusa a li, 'Musali yo ki wa mabeela, ñoholanyana fa na shashekezi musal'a Minyoi mabeela mwa bucwala, kono bucwala bo bwa to nwiwa ki mwan'a Ma-Inonge ya na shwile hahulu tala ha zwa kwa ku waya' A ekeze a buza a li, 'Ki kuli taba yeo ha mu i zibi nji?' Batu ba alaba ba li, 'Lwa i ziba.
## Hape a buza a li, 'Mwan'a Ma-Inonge, Kwaleyela, u sa pila nii ?'
## Batu ba li, 'U shwile ohola.
## Bo Ma-Inonge ba nze ba sa sweli ona cwalo toho, Kashandula a tabeleza hape ye wi pina ye li, 'Mwalyanjo nalielo katumbwa ka nyina sibebiso.
## ' Ku tuha fo a laela bo Ma-Inonge a li 'Tiisa hahulu toho yeo kuli u sike wa njanja haiba ha u muloi.
## ' Ki ha taluseza batu a li, 'Ku na ni mwa-lyanjo wa sikuba ya na utwile kuli bo mahe ba na ni mulyani wa manyalo, ki ha ya mwa lukumbu Iwa bo mahe ku yo nga mwa teñi mulyani wa bupi, mi a yo beela munn'a hae fa lico kuli a mu late hahulu.
## ' A buza a li, 'Mahe mwalyanjo yo mwa mu ziba nji?'
## Batu ba li, 'Ha lu mu zibi?'
## Ki ha ekeza ku buza a li, 'Mukwenyan'a Ma-Inonge u sa pila, nji u shwile ?'
## Batu ba li, 'U tokwahalile kweli ye felile.
## ' Ne ni lumela kuli Kashandula u ziba hahulu ku laula ha ni hupula kuli ki niti luli mwan'a bo Ma-Inonge na shwile mwa mulaho a ku nwa bucwala bo ne bu bulukezwi musal'a bo
## Minyoi ki bo mahe.
##  Hape ne ni lumela kakuli mwan'a bona, yena Inonge ni libizo, kona ha na sazo kondolwa, mi munn'a hae na bulailwe ki butuku bo ne bu mu kalile hamulaho a ku fiwa lico ki musal'a hae Inonge.
##  Toho ha i shimbululwa ku bona, bo Ma-Inonge ne ba se ba bonahala ku kuña inge mutu ya tukuka.
## Kashandula a beya pili toho ye o fa museme ni ku kala ku zamaya-zamaya mwa ngoma a nze a bulla a li, 'Lizazi ki le ki kale li tutumuka mane se li cisa.
##  Luli nako i lu sile.
##  Cwale Iwa kala ku eza musebezi o lu tezi mwa munzi mo.
##  Fale ne ili fela ku mi bonisa kuli Kashandula u bulelanga niti.
##  Mu ipizelize malamo; ni bata feela ku mi taluseza niti.
##  Kapa mu ka itwanisa, ki ku mina.
## Kashandula a lubukela toho ya hae ya na beile fa museme, mi ha zwa fo a zamaya-zamaya mwa ngoma hape ni ku nangela inge ya bata ku bona sika se si kwa hule.
##  Ki ha li, 'Na-Mulelekwa yale u kai? Taha kwanu ki yo Kashandula wa ku bata.
## ' Bo Ma-Mulelekwa ba ba icoleta hande mulepo wa bona wo ne u bata ku wa, mi ba sutelela ku Kashandula ya n'a ba biza.
##  Ha nze a ba tambeka toho yeo kuli ba i swale, Kashandula a tabeleza pina ye li, 'Ma-Mulelekwa mutondo wa maulu.
## ' Batu kaufela ba hupula kuli kanti Ma-Mulelekwa musal'a Ndate-Sitwala ki yena ya felize bana ba Sitwala kakuli musali-muhulu yo n'a kalile ku njaja ni toho i si ka beiwa kale mwa mazoho a hae.
##  Kashandula a bina-bina hanyinyani feela ki ha kuzisa naoma ni ku bulela a li, 'Taba ya pili ya mi taluseza Kashandula ki kuli Ma-Mulelekwa u ziba hahulu mulvani wa ku zamaisa limbututu, mane bana ba Sitwala kaufel'a bona ne ba zamaisizwe ki likota za hae.
## Bo Ma-Mulelekwa ba alabela mwa tasi ba li, 'Ku cwalo.
## ' Kashandula yena a tiisa kwa ku bulela ha li ku bo Ma-Mulelekwa 'Mu tiise toho yeo he, mu sike mwa njanja cwalo.
## " Kashandula ha li 'Beya ngoma,' ba milupa ba kala ku injotomisa mi yena a kala ku tabeleza pina ye li, ba alaba ba li, 'Twalumukeee I' ni ku kala ku opela manzwi a pina kaufela.
##  A funyakela ku bina ka bukwala bo Ma-Mulelekwa ba nze ba njanja ni toho mwa mazoho.
##  Ha yo kuzisa batu ne se ili nako ye telele, a atamisa mulomo a bulela a li, 'Wena musali tuwe, esi wa ziba se uezize?
##  Ha ni ku tamelezi kuli ki wena ya bulaile bana ba Sitwala, batili.
##  Kono bana ba Sitwala bo Mufalo ni Siyanga ni ha ba ipulaezwi ki sikalanga, wena ne u yanga kwa mabita ku yo ba pumbula.
##  Bulela kapa ha ki wena ya cile nama ya bona.
## Bona bo Ma-Mulelekwa ba tokwa ku alaba se siñwi, ba zwelapili ku kuña ba nze ba cipita ni mioko kwa meto.
## Bo Ndate-Sitwala ne ba komokile feela ku bona mwa n'a ezezwa musal'a bona.
## Musal'a Sitwala a kala ku sikoka ku lila ha hupula bana ba hae.
##  Yena Sitwala a kalumuka ka linzwi le li tuna a li, 'Musali yo mu ni fe yena ni mu lambaule, ki yena ya lu feza mwa munzi mo; kacenu ni ka mu lukisa.
## ' Kono Kashandula a mu kalimela a li, 'Ha ni si ka feza kale ku laula; ha u eza calo na itulela.
## '
## Sitwala a li, 'Batili muñ'aka, ni na ha ku na se ni eza ne ni bulela fela.
## Kashandula a nga toho ku bo Ma-Mulelekwa ni ku i beya hape fa museme.
##  Cale a talima-talima inge ya bata sika se si latehile.
