##  H'a se a i cezi cwalo, ya pala ku mela.
##  Kalombamano yena a ya ku malumahe ku yo mu bihela kuli ba tile ni mbonyi ya peu, mi a yo mu buza mo i calelwa.
## "Mwanaka peu ye nca ye ki mbonyi, mi ya ombekwangwa pili mwa mezi.
##  Wa i tuhela i ine mwa mezi mazazi a malalu, la bulalu ki hona u yo i cala, kapa ni haili ku i cala feela hona! cwalo, ya kona ku mela.
## " Mutangana a buza malumahe kapa i ombekwangwa mwa mezi a cisa kapa a bata.
##  Yena a mu alaba kuli i ombekwangwa mwa mezi a bata, kakuli mwa mezi a cisa i ta shwa.
##  "Ha u i bea mwa mezi a cisa haisi haiba u bata ku eza likobe.
## Kalombamano a eza cwalo, mi kapili-pili mbonyi ya hae ya ba ya mela, ya hula mi ya ciwa.
##  A ba a lekisa ye nwi, mane a toma benkele ka mali a n'a fumani.
##  Haili ya muhulwan'a hae, yona ya pala ku mela, mi ha y'o fata mwa mubu a fumana kuli kaufel'a yona i bolile.
##  Kono na si ka ziba kuli se si tahi-size cwalo ki sika mani.
##  Ibe ka baka la ku utwa butuku, a taha mwa hae, a huweleza a li.
##  Mina mu hata mwa masimu a batu ni milyani zazi le liñwi mu ka kena mwa ziezi.
## Niha-kulicwalo ya ba sitoyo se si tuna mwa hal'a he ni munyan'a hae, mane a tumana kuli mwendi munyan'a hae u na ni kota,
## kanti munyan'a mutu n'a sina kota, kono ne li butali kakuli na kupanga ngana ku malumahe, yena Kumanulula.
## Kwa fita mazazi, mi bucembele bwa swala ndat'a mitangana yeo, bo Siñañeli ni yena Kalombamano, mi mane lizazi la hae la ku timela la ba la fita.
##  Ka zazi la na tokwahala ndat'a bona, Kalombamano a kile a li: "Mukunyi na mbulwa nomba ku utuka ni ku yuwita - Mutapi wa mazwii o sina poho, ha mata ki ku ititinga.
## " Linzwi leo la taba muhulwan'a mutu kwa pilu, mi a li ku munyan'a hae: "Wena u hupula sika mañi, ha u bulela kuli luna ha lu sana poho.
##  Kanti lifasi le le li yahile kaufel'a lona, ki kuli ba pila ni bashemi ba bona na?
## Wena ha u zibi kuli Malozi ba kile ba li: 'Imwala nema talu-lenda Nyambe twalo moyo - Mutu u likanyeza simu ya hae, kono Mulimu yena u likanya bupilo.
## ' Cwale munyan'a ka, zeo a ki zona ze lu ka latelela, ya shwile u shwile, luna lu siezi, lu siezi.
##  Se si lukela ki kuli u ombeke feela libele, lu eze mayobo, zeo li felile li felile lu lukela ku talima ze lwi hape.
## Nihakulicwalo, micaha ba ne ba sa pilisani hande, kono ka nako kaufela ne li likomano, mane hañata yo muhulu na bulelanga kuli: "Wo ki munzi wa ndate, ya eza mahanyi ku ona a tute, kakuli ya lata ndu u lukela ku lata ni ya i yahile."
## Kono munyan'a mutu na bulelelanga muhulwan'a hae kuli;
## se si kutekile lizulu ki mubu buñata ha li lundukile, mi hape nyunywani ye sina mafufa, ha i koni ku fufa.
##  Cwale wena ha u ka lu leleka, kanti u ta ba ndu ya bo mañi ?
##  U ta busa likuhu ni linja za hao na ?" Siñañeli yena na nz'a li: "Komu ha i imelwi ki manaka a yona mwai.
## Ka baka la lifapahano zeo, kwa taha kañi ye tuna mane ba bata ku Iwana, kono Kalombamano a bulelela muhulwan'a hae kuli ha ku swaneli kuli ba fapahane, batili.
##  Se sinde ki ku kauhana, yo muñwi a yahe mwa munzi wo, yo munwi a ye mwa lizulu lani, le li bizwa; Banitoilefeela.
##  "Kakuli na kuli ni kamane ni wena, ni saba sikuto.
##  Cwale ha lu kauhana minzi, batili yo muñwi ha kula yo muñwi u to mu bona feela ili ku mu lekula.
##  Hape haiba yo muñwi a ka shwa, yo mutiwi u ka yo mu puta.
##  Muhulwan'a mutu a li: "Zamaya wena mwa lizulu leo.
##  Na ki na sitoho, mi ni lukela ku siala hona fa kakuli kwa swanela kuli ni lobale fa lobezi ndate.
## Kalombamano a nga ba ha mahe kaufela, mi a ngelela ni malumahe yena Kumanulula.
##  Siñañeli yena a nga ba ha ndatahe, a siala ni bona.
##  Kalombamano a yo ba musuhi, ni muluki wa matata a na komokisa batu, mi a tuma mwa naha kaufela, mane butumo bwa hae bwa yo fita ku bo Siyendeka-minsi.
## Muhulwan'a mutu ni yena a ba mutuli wa sifanu ya na sina sa timelezwi ku se si yela fa butale, mi na tula ze komokisa, mane a ba a tuma mwa sicaba kaufela, batu ba tahanga ku to buha matata a yo munyinyani, ni za n'a tulile muhulwan'a mutu.
## Butumo bwa matata a Kalombamano, ni bumbuti bwa Sifañeli bwa ba bwa yo fita mwa lizebe za Mulena yo muhulu ya na bizwa Singanyenganye-se-kambwa.
##  Mulena yo na tumile hahulu, mi na busa malena ba mafasi a mañata.
##  Puso ya hae ne i zwa Wiko ku ya Upa, ni ku zwa Mutulo ku ya Mboela.
## Na lakaza hahulu kuli kambe zazi le liñiwi a ka bona mitangana yeo ye mibeli.
##  Kono na sa bata libaka la ka ba bizeza, mi na sepile kuli haisi a kone ku ba biza a iponele ngana ya bona.
## Kazazi le liñwi Mulena ha na nze a kumbela ni Makwambuyu ba hae, kwa zuha kañi.
##  Kañi yeo ne i tile ka lingambolo za libyana za Mulena.
##  Yo muñwi a li: "Batili matata a Litunga ha bonahali hande, bati batu ba ba suhela Mulena matata ha ba zibi hande.
## " Kwa alaba yo muñwi a li: "Kono mwa sicaba se sa Litunga Singanyenganye ha kuna musuhi ya ka ziba ku suha sina Kalombamano.
## " Kaufel'a bona ba alaba ba li: "Eni, Kalombamano yena ki muluki tota wa matata, mane yale na lukela feela ku ba mueteleli wa baluki ba matata a Mulena.
## " Yo muñwi a li: "Batili mwa bulela, bana ba mutu yani ba butali hahulu.
##  Ha mu talime ni haili yo muhulwan'a hae Siñañeli, mina mu li ku na ni mumbuti ya ka likana ni yena ona mwa manaha a ?" "Batili hakuna, hakuna.
