## 'Nako ya sikolo ha i felile mi mu lukuluhile mu ye mu sa liehi kwa bashemi ba mina.
## 'Matapa, lisomo ni bumenemene ha li lumelelwi kwa sikolo ni kamuta.
## Kwa kenwa mwa milapelo ka tompeho mi kwa opelwa ku tabilwe.
##  Litapelo ha li felile banana ba hasanela mwa litopa za bona.
##  Sepo a amuhelwa hande mwa sitopa sa hae ki muluti Mukwato.
##  Pili ba si ka kala kale ku funyakela za lituto bana ba lutwa tupina-nyana twa ku ba libalisa za minyaka ye ne ba na ni yona kwa mahae.
##  Pina ya amuhelwa ka tabo mi lifateho za benya bakeñi sa tabo.
##  Luline ku tabisize hahulu Sepo ku opeliswa hande cwalo kakuli na nza kanyisezwa ki litaka za hae kamita ha ne ba zwa kwa sikolo.
## Bumaswe feela bwa ticele Mukwato ki kuli ha ku opelwa na sa lati ba ne ba ñuñuna-ñuñuna feela.
##  Bao ne batwi ba eza lisomo mi ne ba sunsisiwa kwa minwana, ba natwa ka mataka a nuka a kambukile.
## Hamulaho ba lutwa pina ya ku susueza tushimani to ne tu tabela bu Imutongo ku fita sikolo, kuli tu nyolelwe ku kena sikolo.
## Mutabelezi: Kanti kwa sikolo ka niti ki ko ku nde Bashoweli: Ko lu ituta ze nde.
## Kaufela: Mwanana a hana kwa sikolo, mwana ha zibi ze nde.
## Mulisance tuwe muna, to bone ko lu bapala ni potoloto.
## Ku zwa zazi leo Sepo a swalisa hahulu lituto ka mazoho a mabeli ku fitela a feza sitopa sa bune.
##  Sepo a ba wa ba bañwi basizana ba balalu be ne ba ketilwe ku ya ku se si pahami sa Mucilambumu.
## Sepo a taba hahulu ka ku ketelwa ku ya kwa Mucilambumu, sikolo se ne si bubekwa ki basali kaufela ba ba itutile.
##  Induna Mwendakumongo a nata miketa ye mibeli mwa mulaka wa hae ku yo lekisa kwa Macankwaya, baleki ba likomu, ili kuli a fumane mali a tifo ya sikolo sa mwana hae Sepo.
##  Batili, miketa ya nopa tumalinyana.
##  Baikale ne ba lokile hande ha ne ba ize 'nakota tawela kuwilu' (miketa i felela kwa halimu).
##  Mushemi u lukela ku lukiseza bana ba hae ha sa pila kakuli nako ya hae ya ku ya kwa Litooma i fa kaufi.
##  Miketa ye ne i lo lekiswa ki Meimalomba ni Mbengenge.
##  Baikale ne ba patile lipulelo za butali mwa mabizo a lika.
##  Munna-muhulu a sa felize ku lukiseza mwana hae za sikolo, a mu fa litaelo mi a kala ka ku loka miketa ye fumanezi Sepo mali a sikolo.
## 'Meimalomba ka mwana nyambo, mwana mukowe tamana linyotwa.
## ' Taluso ki kuli kamita mwan"a wa henu ha fezi linyolwa, ya feza linyolwa ki mwan'a hao tota.
## "'Mbengenge ta mushitu ne kufeko ka bana.
## ' Taluso ki kuli mbengenge ya mushitu kamita i pumanga banana.
##  A mano feza ku loka, munna-muhulu a laelela mwan'a hae, a li: 'Mbengenge ya mushitu i puma banana, ki niti, mi ni yona minyaka kamita i pumanga banana ba ba butoto.
##  Ni ku taluseza kuli u yo tokomela sikolo sa hao.
##  Maticele ba mi luta feela, tuto yo ta fumana i ta tusa wena ka sibili ni ba ndu ya hao.
##  U tokolomohe bunyefuli mi u yo kuteka baluti ba hao.
##  U yo tokolomoha siango se si maswe, u tokolomohe lindwa mi u yo itiisa mwa lituto za hao.
## Sepo a kala ku ishonda a hupula buinosi bwa ku sia bashemi ba hae.
##  Na si ka zamaya kale ka lonji ni haike na bonanga lilonji nako kaufela mwa nuka ya habo Liambai.
##  Sepo ni bahabo ba to kweliswa mwa lonji ye ne bizwa Kubu.
## 'Weee!' lonji ya huwa ku zibisa bazamai kuli cwale se i li bu kaufi ni ku funduka.
##  Kwa utwahala manzwi a ku ba laeza a cwale ka 'Mu zamaye hande, mu no yo ñolanga.
## Sepo ni bahabo ba buha Silamuko mwa swalalanyana.
## Mandu-tuna na bonahala a ngalukile a sina taba niza musipili wa Sepo.
##  Sepo a cipita mioko ha kengela bupilo bo bu nca boo a na ya ku bona, mulumo wa lonji ne u mu filikanya kwa pilu mi na li mwa singanyenganye se kambwa.
## Lizazi ha li yo pazula ne se ba matela fa sibaka sa Mbumwañete, mi ha ku yo tutumuka ba yo esha fa Namunganga.
##  Ha se ba longokile ba yo tibelela mwa ndu ya baenyi.
##  Simbayambaya se ne si lukela ku ba longa ne si si ka fita kale ku zwa Mbwashula.
## Manzibwana lizazi ha li yo ca matali simbayambaya sa fita, mi habusa simbayambaya sa funduka mi kaluli ka tunya, tushaa!
## mi ona maluli mwa mota a li ehee! Batu ba setefala sina limbundu za fa linanga.
##  Mota ya mata sina pelesa ya mutapiso ye tulaka mwa mañele.
##  Ha ba yo fita Mucilambumu ne ba bombisizwe ki mabote.
##  Ba to amuhelwa ki likalibe ze ne sina mukekecima, ze ne ba nyapakile maswe.
##  Butata bwa toliso ha bu felile Sepo a swalisa ka maata lituto za hae mi a zamaya hande mwa lituto.
