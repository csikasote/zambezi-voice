##  Mane na be na ku tobiseza ku bo ndate, kwa Nakako, Kabesi cwalo kambe mwendi ni wena ha u yo.
## Ni sepa kuli kambe bo ma ne ba si ka utwa ngambolo ya bo kuku ni bo Ma-Singongi, kapa ni ha ne ba i utile calo kambe ne ba si ka ni tokomela ka bundume bwa ku hana ze maswe, kambe ne ni shwile.
##  Ni haike buloi se bu ya bu fela, bashemi ba basali ki hande ha ba ka tokomela hahulu bana ba bona.
##  Ba sabe basali bahulu ba ba bonahalisanga sishemo se si tuna mwana ha kula, mi inge ba itumba ka ku ziba ku alafa matuku a banana a mwa limba, Nako ye ya sikuwa ki taba ye zibahala kuli lipatela li ziba ku alafa ku fita liñaka ze swana sina bo Ma-Singongi.
##  Ki hande ku isa mwana kwa sipatela ku fita ku mu sasa mutatabalimu kapa ku mu batela ya ziba ku shuwa.
##  Lika ze calo ki zona ye feza banana mwa mahae.
##  Ne ni tile ni bo ma kwa Salambango ili ku to lekula bo kuku bo Ma-Songolo, mi lwa to ina lisunda ze peli.
##  Ka zazi le liñwi ha lu nze lu inzi cwalo, bo Meleki ha ba fita ku zwa kwa Namutombo kwa ku nwa bucwala, ba lu fumana lu sa zo kena mwa mandu kuli lu lobale.
##  Ba ngongota fa munyako wa ndu ya luna ni ku taluseza bo kuku kuli bo Ma-Monde kwa Namutombo ba li ku zwela fa ku lola mutu ya fuluha mukolo ba katazeha hahulu.
## Na tokwa ku isa pilu kwa teñi mi na itobalela.
## Habusa kakusasana, lizazi li si ka pazula, na pakela ku ya kwa naheñi ku yo ipulusa kakuli ne ni lalezi ngulu mi ne ni bipezwi hahulu.
##  Na bona basali ba babeli ba shokomoka mwa lizulu la nzalu.
##  Ne ku bonahala kuli ne ku sa na ni kafifi, mi na palelwa ku bonisisa hande.
##  Ni ha kuli cwalo na kakanya kuli basali be ne ni boni ne ili bo kuku bo Ma-Songolo ni bo Ma-Singongi ba mwa Kandiana, munzi o ne u bapani hahulu ni wa luna Salambango.
##  Sibeli sa bona ne ni se ni ba toile hahulu kakuli bo ma ne sa ba ni taluselize kuli ne ba sa tabeli kuli ni hule mi ne ba ezize mulelo wa ku ni bulaya ni sa li yo munyi-nyani.
##  Buñata bwa batu ne ba sepile bo Ma-Singongi ka ku laulisa ka kanalubeso, mi bo kuku bona ne ba sepilwe ka buñaka bwa bona.
## Ha ba zwile mwa lizulu la nalu ba ikaba, yo muñwi a ya kwa Kandiana, yo muñwi a kena mwa Salambango.
##  Na ikolwisa kuli ne ba si ka ni bona mi na kuta kwa hae kapili kuli ni yo lobala hape.
##  Ha ni kwalula sikwalo bo kuku ba ni yukukela, ba li, 'U zwa kai busihu bo? Mwanana ya sa pazulelwi ki lizazi mwa ndu.
## ' Na tokwa ku alaba kakuli ne ni swaba.
##  Na ikela feela kwa nde ku yo yakwana mataka mwa malako mi na tumbula liyonga ni ku kala ku besa malengela, Bo kuku ni bona ba taha ku to ola mulio, mane bo Ndate-Monde ba lu fumana fa teñi lizazi ha se li tutumukile hanyinyani.
## Bo Ma-Songolo ha ba ba bona ba li, 'Ndate-Monde, kiñi?
## Bati wa lu sabisa li 'Batili,' kwa alaba bo Ndate-Monde, 'ha ni mi sabisi.
##  Ni zwa kwa Kandiana ku yo laula Ma-Monde ku Ma-Singongi.
## Batili luli musali yani wa laula.
##  Ha ki na ya mu taluselize kono ki yena ya ni bulelezi kuli musala hao u lolile mutu ya fuluha mukolo.
##  Cwale kuti mutu ya n'a fuluha mukolo wo ki Mwenda-lutaka.
##  Ku tokwahala ngoma ya muuba ya ku yo lelekisa Mwendalutaka yoo.
##  Cwale aka ha ku na u sili kuti ki mina bo Ma-Songolo, ha ni mi siyi.
## Bo kuku ba li, 'Ki mo ne ni bonela, pilu ya ka i swanezi ku eza bunsu ha ni hupula ku pakelela kwa ku shuña milo ya ka.
## Bo ma ba kena kwa lushoko ku yo nga siputela sa milyani.
##  Bo Ma-Songolo bona ba pamula katumbwa ka bona ni kanalubeso ni sipa ye tamelezwi kalangu.
##  Hamoho ba zamaya ba kunkulika mwa mulaho wa bo Ndate-Monde ku liba kwa Namutombo.
## Ha ba se ba ile sibakanyana na utwa bo Meleki ba ambola ni basali ba bona.
##  Ba basali ba li, 'Ma-Singongi wa ziba ku laula luli!' Bo Meleki bona ba li, 'Kanti ha u zibi.
##  Ma-Songolo u ile ku mulikan'a ha busihu ku yo mu bulelela kuli a laule yena kuli ki yena ya kona butuku bwa Ma-Monde.
##  Na ka ziba wani kuli Ma-Monde u lolile mukolo? Kambe ne ni si ka taluseza Ma-Songolo maa-bani busihu, kambe nako ye Ma-Singongi u lauzi li sili.
## Na kolwa hanyinyani ze ne ba bulla bo Meleki a ni hupula ni basali be ne ni boni inge ba zwa mwa lizulu la nalu kakusasana ni ku ni halifela kwa bo kuku.
## Ni na na tokwa ku katakata.
##  Na matela kwa Kandiana ku yo bulelela bo Songiso, bahulwani ba Sibeso, kuli ba Iwale silimba sa bona ba yo lizeza bo Ma-Monde kwa Namutombo.
## Na fumana Sibeso a ca likobe, kono bo Songiso bona ne ba sa ile kwa ku lukulula likomu.
##  Ha ba fitile, ba bakanya hande silimba sa bona, ku si beya mawii ni ku si comelela hande miuku.
##  Zeo kaufela za yo lu fitisa ka tiyeho kwa Namutombo.
## Ha lu yo fita kwa Namutombo Iwa fumana batu ba se ba kubukani mwa tas'a kota ya kwaba.
##  Ne ku longiwa milyani mwa pizana ya lizupa ye ne basizwe ka lizuku ni pepa.
## Mutu ni mutu ya na li teñi fa ngoma yeo na na ni ku longa mulyani mwa piza.
##  Milyani yeo ne i longiwa feela ka milomo ni ka minwana ya kwa mahutu.
##  Kwa milyani ye ne i longiwa na bona matali a mupulanga ni a mangalala ni mutatabalimu, Na bona ni mibisi ya mufofo, ya muulwa, ya katamu, ya kafufu ni ya situndubwanga mane ni ya likota ze ñwi ze ni sa zibi.
##  Fo ne ku nze ku bombelwa mi ku opelwa pina ye li: 'Lwa bomba! Lwa bomba ! A lu longe ! A lu longe !' Na lemuha kuli ngoma i ka tiya hahulu kakuli bo Ndate-Likukela, balizi ba ba kona hahulu ye tuna, ne ba i kangula ni ku i beya nango.
##  Bo ma bo Ma-Sitali, batabelezi ba ba tuna, ne ba sweli ya bona sipa ni mulangu wa yona.
