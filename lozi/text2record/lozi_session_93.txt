##  Mikwangalakanyi ni lutimbo li maswe.
## Piluseta, luñuñu, ndembwe, lusebo ni lipuo-puo li shandaula mandu.
##  Nwalakati kamita ki yo mu nde ku ishuwa mi mu no hupula se mu itutile mwa lapa le.
##  Cwale me, mu zamaye sinde.
## "Ku mina banyali ni li mutu wa mina ki yo, lu mi file.
## Tolomani Lyamukosi a zwelapili ku bulela: 'Ha lu si ka mi fa kuli mu yo luwa kono ili kuli mu yo mu babalela hande.
##  Ne lu si ka yo mi kupa kuli mu to mu bata kono ki mina ba ne ba itezi tambu-tambu ili mina; mu tile ku luna inge mu lu ziba kuli lu lifuzana mi cale i sike ya yo ba sikobiso sa nako ni nako.
##  Ki yo mu mu fumani a kilibani mubili mi mu sike mwa yo mu kutisa a kelepani.
##  Cwale musal'a mina ki yo lu mi file.
## Banyali ba kandelela, po po po po, mi miluluezo ya kala ku laluha.
##  Mukaba ni sinanuliso za nyembulwa mi ba ishimbulula ba sindeketilwe ki ba habo musali.
##  Minyembu mwa nzila ne nze i zwelapili ni haike hañata ne i lifwa hamulaho wa ku kananisana hahulu.
##  Mwa saana ne ku kuzize nee haisi linyunywani ze ne li fufa-fufa ni mikala ye ne nze i fwayaela.
##  Kalembeshwa, munna wa makutela kaufi, a loka a li: 'Lindolile likuli kamusa nyoti namukala konii nualwe na mbao.
## Taluso ki kuli mwa mukulo kwa bata poo konji bo ñibi ni mbao ba ba bapala mwa nuka.
## Kalembeshwa ha yo wiseza liloko kwa utwahala mangwelula ni miluluezo, ze ne paka tabo ni nyakalalo, mi lineta ne li zwelapili nako kaufela.
##  Ba yo fita malungwe kwa munzi wa Mbakofumu ku munyali.
## Habusa munyali ni munyaliwa ba lumiswa mi muñ'a munzi Sitondo a bulela manzwi a:
## 'Me, munzi o mu tile ku ona u tiile, ha u na kaiñole, mi u tisizwe ki basali ba ku nyala bo ñwalakati sina mina, mi ha ku na kaiñole ni kakakana.
##  Ku ona ku itimbile micaha ba bañata mi ba ba ñwi ku bona ba sa icumbile mwa lipeleko, mi ba ba fwi ku bona ki limbombo namushaba mi mu tokomele ku sa fapahanya bana ba mba.
##  Ku wena mwan'aka Libanambanda ni li: U i lo nga mwan'a batu kuli u to pila ni yena mi isi kuli a to ba mutang'a hao.
##  U mu fe likute le li mu swanela mi u mu petele litukelo za hae ili ku mu sileleza mwa likozi ni matuku.
##  Ki tukelo ya hao ku bonisa sikuka se si nde kwa banyani ba hao.
## Hamulaho a litaelo ze kwa ciwa ku lamba.
## Hamulaho a likweli ze talu ku zwa fa sinawenga Libanambanda a amuhela liñolo le ne li zwa ku muhulu wa sikolo sa Mabuyumusi la ku mu zibisa kuli u pasize hande mwa lituto za hae mi u ketilwe ku ya kwa mawate ku yo ituta musebezi wa bumanjinela.
## Mucaha a kena mwa nalelwa bakeñi sa musal'a hae, sihulu ha na hupula kuli u ta mu siya nako ye telele.
##  A taluseza musal'a hae ni bashemi ba hae ka za teñi mi ba mu taluseza kuli u itutile ki hona mi swanelo ya hae ne i li ku swala lubasi isini ku ngunda-ngunda mwa likolo hape.
##  Wa musali a eleza munn'a hae kuli ka moo a sebelize hande hahulu mwa lituto za hae mi u ketilwe ki mubuso kuli a yo ekeza tuto ya hae kwa mawate, ne i li swanelo kuli a zamaye.
##  Mutangana a taluseza bashemi ba hae kuli na na ni ku ya kwa sikolo mi a ba taluseza kuli na na ni ku funduka lizazi le li tatama.
## Ha funduka bashemi ba hae ni makwenyan'a hae ne ba sina mwangalo; a kutama liungamuwilu Iwa pili ku mu helahelisa mafasi.
##  Musipili wa kuya Costa Rica mabapa ni Panama, Central America, wa ba wa mazazi a malalu ka fulai.
##  Hamulaho a likweli ze talu za ku yo fita mucaha a zibisa musal'a hae ni bashemi ba hae kuli u ilo fita hande haisi feela mipateho ya lituto.
## A talusa kuli ni nako ya ku ñola mañolo na palelwa ku i fumana.
## Kwa mulaho Sepo na bilaelizwe hahulu ki ku sa amuhela liñolo le li zwa ku munn'a hae.
##  Lico ni ha na li ca na palelwa ku tunduba bakeni sa liñengeti buñata.
##  A oma ñolokotoo! Muta a amuhela liñolo le li zwa ku Libanambanda a ba ni tabo ye fitisisa; ee luli, lilato ki nasiñange!
## Libanambanda a yo hapwa ki za na il'o fumana kwa mawate a Caribbean, a yo tupwikela mwa bupilo tupwii kuli mane a pakisa kapili ku libala Sepo.
##  Mañolo a Sepo ni ha na ya a selehana na sa fumani nako ya ku a alaba.
##  Mwa silimo sa hae sa bubeli a nyala musizana wa mufuta wa kwa Mexico mi a palelwa ni ku ba ni musa wa ku zibisa bashemi ba hae kapa musal'a hae Sepo ya n'a lata ha butuku.
##  Hamulaho a lilimo liketa-lizoho mutangana ki hona a mela ngana ya ku zibisa bashemi kuli ba lukulule Sepo kakuli sa na ni usili musali.
## Sepo ha li to mu wela a bata ku welela mi a komokiswa hahulu ki kezo ya Libanambanda kuli ki ka baka lañi ha na si ka mu zibisa ka nako ku fita ku mu keyela cwalo!
## 'Au! Kiñi se si kenezi Libanambanda ha ni nyandisize cana?' Sepo, ya na s'a li namukuka, a kuta habo mwa Silamuko.
## Sepo ha nze a toomani cwalo mwa hae a utwa mabulatwi a kuli kwa sipatela sa Mbwashula ne ba tokwa baalafi ba basali ili ba ba keni sikolo ba ba kona ku pyopyola sikuwa.
##  Sepo a fumana kuli ne i taba hande a na ka yo ipelekela ku fita ku kena mwa mbambitwa ya manyalo hape.
##  A zibisa bahulu ba hae ka za muhupulo wa hae mi kaufela ba mu lumelela ka pilu iliñwi mi kaufela ba mu lakaleza litohonolo.
##  Sepo a yo amuhelwa ka bunolo kwa sipatela sa Mbwashula kakuli na konile ku yo pasa tatubo ye ne ba filwe ka bunolo mi ni sikuwa na si luma-luma hande.
##  Miswalo ya hae ya mu konisa kapili ku latwa ki bahulu ba hae fa musebezi.
##  Ne i li musali ya mafulofulo ya na sina ndembwe ni ye kana.
## Manzibwana a mañwi Sepo inge a li fa nako ya ku sebeza busihu kwa tiswa mukuli ya na sa li fa makateni a ku shwa ya na Zwela mwa sikiliti sa Maibabo;
## mukuli na sa honilwe ki butuku bwa nacinkwa kuli mane ne se i li feela wa ku fetula fa bulobalo mi ku ca haisi ku lohezwa.
