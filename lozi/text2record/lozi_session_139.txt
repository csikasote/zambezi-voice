## A komoka, mutu wa batu; mi ni h'a felize ku komoka, a kutela kwa Sunda, a mamela ze bulelwa mwa teñi ; mi he, ka tuso ya Mulimu, a ituta ku lata Mubupi wa hae, ni ku eza ze a li lata.
##  Batu ha ba si ka ziba kale ku lemuha bunde bwa lipalisa.
##  Ba katelwa bunde bwa likomu, ni bwa simu 'ya mbonyi ha i melile hande.
##  Kono lipalisa ha li talimwi, ha i si ha li ka tusa kwa milyani ni kwai.
##  Bo, lipalisa ki zeo, li apezi mibala-bala ye minde, ye fata meto; bufubelu ni busweu, butala ni buseta.
## Ka nako ya munda mezi h'a tezi, lipalisa ki ze sweu, sina za mitungulu ni linjefu, ni za mayangayanga, mi ki nto ye nde hahulu ku buha mezi ao h'a benyiswa ki lizazi, ni bucwañi bo bu tala, lipalisa ze sweu, ze zwakani ni ze fubelu.
## Maliha h'a felile, mi mbumbi i sa kala fela, wale lipalisa ze fata za tubula.
##  Likota li ba ze nde-nde ka lipalisa ze komosa, sina munyelenyele ni mupolota.
## Mwa mushitu, macacani a kwahelwa ki lipalisa ze na ni minko ya mifuta-futa, lu sa buleli mibala ye minde, ni sibupeho sa zona.
##  Oho, mwanesu, wena ya lata lapalo ze nde, ze bonahala, itute ku buha lipalisa zeo Mulimu a li beile mwa naha kaufela, kuli li buhehe ka linto ze nde, itute ku sela lipalisa ni ku li bea mwa mezi, mwa ndondonyana, ku kabisa ndu ya hao.
## Lipalisa ki zona ze tisa bunde mwa ndu ya mutu ku fita liswaniso.
## Batu ba kale ne ba ziba ku buha, ni ku itumela ka lika ze nde kaufela, ze beilwe mwa lifasi ki Mulimu.
##  Mulena Jesu ki yena ya ize: " Mu lemuhe mayangayanga a mwa naheñi mw'a melela.
##  H'a sebezi, h'a oti bwanda; kono na mi bulelela, ni li: Mane ni Salumoni mwa kanya ya hae kaufela, n'a si ka apala hande sina le liñwi la ona.
##  "U zuhile, Sipulumuki se sinde! Luli kacenu u yo munde hahulu, mafufa a hao a benya maswe ! U ziva kai ? U til'o batañi mwa lipalisa za kwai ye?"
## "Au, mulikani, kanti ha u zibi ko ni zwa, kapa se ni ca? Ni zwa kwa tima yani ya likabeji; ni til'o ipatela sico se si munati se si fumanwa mwa lipalisa.
## U n'o batañi mwa simu ya likabeji?"
## Kai, mwani mo ni pepezwi? Bo ma ne ba ziba hande kuli ha lu se lu ndondomokile, lu ka tokwa hahulu ku ca matali a likabeji.
##  Ka mano a bo ma, ki mona mo ne ba zwalezi mai ao lu zwa ku ona.
## "Ee-e, Sipulumuki, kanti u pila matali a kabeji?
## Cwale u ta fumanañi mwa lipalisa ze za kwai ?"
##  Ha ni ci kabeji nako ye, ni ha i le ne ni i sobota pili.
##  Na kolwa wa ziba kuli luna lipulumuki, ni limuka, ni linzi, tumonyimonyi ni ze fwi ze swana ni luna, lu ba mushobo o bizwa likokwani; ma-English ba li, insects.
##  Cwale luna likokwani kaufela lu pila ka mikwa ye mibeli.
##  Ha lu ndondomoka mwa mai, lu bibuku fela, mwendi u s'o boni bya limuka.
## "Sipulumuki, ka niti u tiisa kuli, pili ni wena no li sibuku? "
## " Luli, ku ewalo! Ha ni ndondomoka mwa lii, ne ni li kabuku ka ka tala, ka mitahali ye tata, mi ne ni pila ka ku sobota kabeji.
##  Kana u s'o boni tusuba-suba fa matali a likabeji? Ki ko lu fita, kwani.
##  Ne ni ikola cwalo, ni nze ni nuna, ni hula; mi ha ni se ni hula-hulile na ikutwa ni ozela maswe.
##  Ki ha ni ikahela kandu ka bwanda mwa mubili wa ka, Ki ha ni koleka kandu kao kwa kota, mi na itobalela.
## Eshee, ha ni koni ku ku taluseza, kakuli ne ni lobezi, ha ni ipilula.
##  Ha ni zibi mo ku tahezi.
##  Ha ni pundu-muka fa buloko, na utwa kuli ne ni sa li mwa kandu ka ka.
##  Ki ha ni kwalula, mi na zwa mwa teñi, ni si nto ye minyauka fa fasi, kono ni fetuhile sibupiwa se si benya, se si fufa mwa mbyumbyulu.
## " Zwa fa, Sipulumuki, ki lishea fela leo.
##  U kile wa utwa kai nto ye cwalo ? "
## " Luli, mulikani, ni bulela niti.
##  Mwa bupilo ki ze ñata ze lu sa koni ku utwisisa.
##  Ze ni ku bulelela zona u kona ku iponela zona ka meto a hao.
##  Y'o bata kabuku mwa kabeji mwani; u ka Iwale hande, mi u y'o ka bea mwa kakalamunanga ka ka tibani hande, u nz'o ka fa kabeji zazi ni zazi.
##  U ka iponela kabuku kao ha ka ta ikezeza ndu, ni ha ka ta zwa i li sipulumuki se si ke nge na.
## "Kanti n'o pila kabeji, Sipulumuki? Nako ye ewale u pilani?"
##  Se ni ku bulelezi kuli ne ni li kabuku ka mitahali ye tata.
##  Ni man'o zwa mwa kandu mo ne ni lobezi, na ipumana ni si na mitahali ye tata ya ku sotisa kabeji, kono ni na ni lulimi lo lu telele.
## Ki lona lo, lo lu putani fa mbando ya ka.
##  Ha ni nze ni ya kwa lipalisa, na ifufa-fufela fa halimw'a zona ku fitela ni fumana ze ni lata.
##  Cwale ni tingutula lulimi lwa ka, mi ni zwepa linosi le li mwa lipalisa.
##  Ki sona sico sa ka, se si munati maswe.
## Luli Sipulumuki, u ni bulelezi taba ye komosa.
## Kana u sa na ni s'o ta ipilula hape? U lata ku ba sibupiwa se si ewañi ku fita mo u inezi wale ?
