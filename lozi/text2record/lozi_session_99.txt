##  Nundi Umwambwa Musholo ne li likwambuyu ya kutekeha hahulu mwa muleneni bakeñi sa ku tokwa sobozi mwa likatulo ni kuli ne i li sinyanga.
##  Na sepilwe ki nyangela ko ikuwa.
##  Lifu la hae ne li makalize hahulu, na si ka kula kono awa feela sina kota.
## Nto ye ne zielize batu ki kuli na bonahala ku timela kono pilu ne i sa nata, kwaba cwalo fa mazazi a supile mi mufu na sa bata ku bolela fa museme.
##  Ka litohonolo kwa fumaneha ñaka ya na bizwa Sifwiñondo ya na ziba tatu mi a to kona ku imulula batu mwa silikwalikwani sa mufu.
## Sililo sa hae sa ba se si tuna kakuli nyangela ne i putehile kwa maneku kaufela a Bulozi.
##  Mutu ya na latwa ki batu kamita u bonelwa fa sililo sa hae.
##  Silundwamanji ne i li se si tuna mi ba ne ba lobala fa mitande ne ba sa bulelwi.
##  Kwa bulawa likomu ze ñata za muhoha ku fepa batu mi ili ka taelo ya Sepo ya na ize ku yo fungulwa zenwi ku za lisiye.
##  Kwa bulawa manatula a ma-beli a lipulu ni sitole sa lifuta.
##  Balili ba ca nama ka mifuta ya yona-kasambamezi, lisapiana, sibiti, mutobiso, ndondo, lipio, Iwambanyama, lubete, mala ni sibumba.
##  Ze ne kendilwe haisi bumete ni muñopiana.
## Mawe! Sepo ki kale a siyamena! Uta kona cwañi bupilo bwa bunamukuka?
## Bana ba Kushwamalena ba ku pepela mwa sikuwa kwa balicaba kaufela ba baleha ku kutela Bulawayo muta mushemi wa bona a taana,
## mi Sepo a siala feela ni mwan'a hae alimuñwi Kacikici wa ku ipepela.
##  Ku ba habo ku tokwa ni haiba alimuñwi wa ku to mu hata fa ku shwelwa kwa hae mi ne batwi ki muloi.
##  Cwale mulili u ta ya kai? nyangela ya buza.
##  Eshee, Sepo a siala feela mwa Kandiana yena ni mwana hae ya na nz'a mu toba pilu.
## Kamita mutu ha maibeleli mwa bupilo.
##  Ku Kacikici, mwan'a Sepo, kwa zwa mwana tota wa mazoho a mabeli, wa zibo ye ne katalize mwa sikolo.
##  Lubilo Iwa hae ne lu katalize bamati kaufela ba basizana mwa lifasi la habo.
##  Na sa bala mwa sitopa se si pahami sa Form IV kwa sikolo se si pahami sa Samutamunenene.
## Mwanana a zwa mubano kwa ku mata kuli mane na sa zibahala hahulu.
##  Sapili ku mata ne i li bupilo bwa tau ilinosi kono kacenu takano ya lubilo i latwa ki batu.
## Bakeñi sa ku zwa mubano kwa hae naha ya habo ya mu keta ku yo i yemela kwa naha ko ne ku putehezi bamati ba mafasi-fasi kuli a yo mata kwa teñi.
##  Sepo, ya na zibwa ka libizo la Ma-Kacikici, na si ka bilaela hahulu ni haike mwan'a hae na mu siela bulutu.
##  A mu laeza ni ku mu lakaleza ku yo eza hande.
##  Lipapali ne li ezezwa mwa naha ya Japan mwa tolopo ya Tokyo.
## Sepo ha kutile a to kandekela bo mahe: 'Ima, ne i li musipili o mutelele-telele ko ne lu ile.
##  Ne lu zamaile ka linzila za mifuta-futa,
## limota, lifulai mane ni mwa litima ze mata mwa mubu.
##  Muleneni wa Tokyo u na ni likiti-kiti za batu.
##  Ha ba zamaya mutu u kona ku lateha kakuli ki ba bañata hahulu kuli ni sibaka sa ku kwaulela mazoho mutu a si fumani.
##  Mubala wa batu ba teñi ha ki o mu sweu kapa o mu nsu kono i bata iba fiandatalukeke.
##  Ki batu ba ba na ni siango kwa batu mi sico sa bona se si tuna ki laisi ye ba cisa ka tukota.
##  Nto ye makaza ku bona kikuli mufuta wa batu ba teñi buñata ki makutela kaufi, ha ku fumanehi mapako ku bona.
## 'Patelo ya libapalelo ne i li ye tuna mi ne i lukisizwe ka bukwala bo bu komokisize; ne ku cezwi Iwanda lo ne lu babalelwa ka tokomelo mi mwa sibaka sa limatelo ne ku namile mikoloko ye basizwe busweu.
##  Na fiwa mukoloko kuli ni matele teñi.
##  Ni ha lico ne lu li fiwa ne ni sa ci ka kelelo bakeñi sa ku kengela ka mo ni ka matela, ni ku nahana liano la mo ni ka siela ba bañwi.
## Mwa pilu na ipulelela kuli haiba ni ta wina ni ta tiseza naha ya hesu likute, mi haiba ni sialela ni ta yo swabisa bashemi ba ka, ni ba ba ni ketile ku taha kwanu.
##  Nako ne i bonahala ku akufa ku fitela ka mo ne ni i zibela, mi mwa libapalelo ne ku putehezi nyangela ya batu mi ba maswaniso ne ba sa bulelwi.
## 'Ima, ku ba mumati kwa shengisa; sihulu ha u ketilwe ku yemela naha ya habo wena kakuli seo u si eza kaufela u si eza ka libizo la naha ya henu, mi ka sona batu ba bubeka naha kapa ku inyefula.
##  Ha mu yemi fa mundandwe mu libelezi ku kalisa ku mata, nyangela i mi bala kuli mwa swanelela kwa lubilo mi kamita ba huwa ka taata ku bona ya ta eshula ba bañwi.
##  Ha ni tingulukisa meto ha ku na ye ne ni ziba haisi batangana ba ba-beli ba naha ya hesu ba ne ba ile kwa kangisano ya liñindi.
##  Ko ne ni sa tupwami mwa mihupulo ni ngangamani na bona lipako la munna yo musweu a swalelelzi tobolo mwa lizoho mi a lu laela kuli lu itukise.
##  Na kala ku mi nahana muta wale ha mu ni laeza kuli "U yo itiisa", mi na kala ku ba ni sibuyo se si tuna.
##  Na kala ku filikana ha ni bona kuli bahesu ba ne ni lakana ni bona ne ba bonahala ku iketa mi na komoka kuli se ne si ni kenezi ki sikamañi.
##  Hañi-hañi mulumo wa tobolo wa ku lu fundula wa lila mi na ikutwa feela kuli ba ne ni mata ni bona ba itangetile mi na mata sina sibangoki kuli ni ba kwacise,
##  na ikutwa sina mutu ya mata mwa muuwa wa hesu wa Bulozi mi kanti ne ni mata fa Iwanda Iwa mwa Japan.
##  Mautu a ka n'a li bukiti mi ne se ni ikutwa kuli ni mata silelenyima, mi ka ku komoka na utwa se si ni nata fa sifuba mi na kopanya ni ku wela fafasi ni kwashukile.
