##  A talima kafa ni kafa.
##  A bona siponkisi se situna se ne si yende-kilwe kwa tuko a limota la sintolo seo.
##  A icemacemisa cwalo inge ya na bata sika sa ku leka ku litela nako ya ku kwala i fita.
## Kayama ha sa lemuhile kuli nako ya ku kwala ne se i li fa kaufi, a ipata mwa siponkisi.
##  Muña sintolo ka ku sa ziba se siñwi, a kiyela Kayama mwa hali.
##  Muña sintolo ha sa ile Kayama a kutumana mwa siponkisi seo nako ye telele ku saba kuli mwendi muña sintolo na ka swana a kuta.
## Ka nako ya busihunyana, Kayama a zwa mwa siponkisi sa na ipatile ku sona.
##  A ya kwa sibulukelo sa lino se ba biza ka sikuwa kuli grocery.
##  A nanula mabotela a ma ne a fanta ni li nkwa ze peli.
##  Ka nako yeo Kayama na si ka lakaza ku nwa kwa lino ze baba.
##  Na saba kuli na ta palelwa ku peta za na tokwa.
## Ha sa felize ku ca, a hoha sibulukelo sa mali mwa tas'a tafule.
##  A si fumana si tezi sa mali a mapepa ni muwayawaya.
## A talima-talima mwa sintolo ku bata sishimbelo.
##  Ha sa si fumani, a kungushula mali a mapepa kaufela.
##  A saba ku shimba a muwayawaya bakeni sa bukiti.
## Ha sa felize ku eza cwalo, a talima-talima fa nde kuli mwendi ne ku na ni mutu ya na mu bona.
##  Ka litohonolo za Kayama muña sintolo seo na siyanga kii yeñwi ona moo mwa sibulukelo sa na fumani mali ku sona.
##  Kayama ha sa ikolwisize kuli ha kuna mutu ya na mu bona, a nanula kaponkisi kao ka na uzwelize mali.
##  A kiulula sintolo mi a zwela kwa nde ni ku si kiya hape.
##  Zeo kaufela ha na li eza ne ku sina mutu ya na mu bona.
## Ha sa siile sintolo kwa hulenyana, a yabuka mwa nzila ku ya mwa naheñi.
##  Ha sa siile mukwakwa kwa hulenyana, a ina fa fasi, a zwisa mwa pokoto taci ya na uzwize hamoho ni mali.
##  Mi ki ha sa kala ku bala mali a hae.
##  A fumana kuli n'e li K300,000.
##  Ha sa zibile palo ya ona, a nahana mukwa wa na ka a buluka ka ona.
##  A fumana kuli mukwa o munde n'e li ku a pumbeka.
##  A bata kota ye tuna ya sisupo.
##  Ha sa i fumani a yepa musima kwa tuko a yona.
## A kala ku yala sisenge kwa tasi, ki hona a beya kaponkisi fa halimu.
##  A ka pumbeka hande-nde ni ku beya matali fa halimu.
## Zeo ha li se li felile, a kutela kwa sintolo kuli a yo ikungela libyana za na lata.
##  Ha sa yo fita kwa sintolo seo a yo kena mwa hali ku sina mutu ya na mu boni.
##  Ka ku ziba kuli na sa ipumanezi mali, Kayama a tokwa ku ba ni boyi bwa ku nwa bucwala.
##  Pili a si ka kala ku nwa Kayama a futoka sintolo kaufela ku ikungela libyana za na lata.
##  A li bundeka kulo ku li kuñwi.
##  A bata putumende ye tuna ye nde ya simbo-simbombo.
##  A i longa, ya tala mane a i hata fa halimu.
## Kayama ha sa kwanisize za na tokwa, a kwalula kwa sibulukelo sa lino.
##  A kopana ni bucwala bwa sikuwa.
##  Mwan'a Nongolo a bu nwa a bu bon'isa silo.
##  Ka nako yeo busihu ne se bu kola.
##  Kayama a libala kuli na li mwa sibaka se si cwañi.
##  A kala ku opela lipina za siyemboka ni za sikuwa.
##  A tukisa malaiti a sintolo.
## Namani ye tuna a tukufalelwa ku bina cwalo.
##  Mane ma-pokola ni ha ne ba itibezi musebezi wa bona ba utwa kubonga na mwa sintolo seo.
##  Ba matela ku sona mi ba fumana Kayama a nz'a sweli ku bina.
##  Mapokola ha ba fita ba ngangamana fa munyako.
## "Mutu yo ki mulibeleli wa sintolo se nji?' mupokola yo muñwi a buza.
