## Naha ya Bulozi i na ni linyunywani za mifutafuta za mibalabala ili za nuka za saana ni za mushitu.
## Linyunywani ze kaufela li opela lipina ni miloli ye munati ye fapana.
##  Nyangela ba leka litobolo ka ku hupula munati wa linyunywani.
##  Mwa libala la Bulozi mazwii ni ona ne li a mañata kono nako ye a tuukile mi a fumaneha ka buñata nako ye mwa sikiliti sa Senanga ni sa Sesheke.
## Nako ya maliha ki yona nako yeo nyangela ba fumaneha mwa mahae ka bunolo, kakuli ba pumula hanyinyani kwa misebezi ya bona ya masimu ye tata mi ewale ba eza misebezi ye bunolo.
##  Nako ya maliha ki ye nde hahulu kakuli ku ezahala litaba ze tuna ze tumisa ni ku hulisa naha ya Bulozi.
##  Ki yona nako ye nde ya ku pumulela mwa Bulozi ili ya malyalya ni mikiti.
##  Muzwahule ya potezi Bulozi ka nako ya maliha u ka yo ambola hande kono ha na ku ziba hande Bulozi mo bu inezi ka nako ya matabula ni mbumbi ni munda.
## MALIHA ha fela ku taha mbumbi.
##  Likweli za mbumbi ki Muyana, Muimunene ni Yenda.
##  Ka kweli ya Muyana ku kala ku futumala kono ku sali kafuba-natula mi babotana ni macembele ba kala ku wabelwa.
##  Muyana i bizwa ku ukumuna masamu.
##  Matali a andilwe ki silami sa Sikulu a kala ku tutuleha.
##  Ku taha moya ni tukundukundu to tu tutula matali kwa likota mi mishitu i siyala i belengana.
##  Ki nako yeo nuka ili tata hahulu kwa ku i sila kakuli ku sa tutumuka feela moya wa fukuka mi nuka i kalisa mandinda.
##  Bazamai kaufela ba tola fa likamba ba palelwa ku sila.
## Nuka ya Bulozi i bizwa Liambai; ki ye nde ye telele, i zwa kwa hule kwa Mutulo mi iya kwa hule kwa Mboela wa Upa.
##  Ba ikale ne ba i lokile bali:
## "Liambai nañumelanda," ki kuli Liambai i bubisa mezi.
##  Liambai nuka ya luna i tezi ze pila, likulu, litapi, likwena, linyunywani, lihopani, liñibi, limbao ni likubu.
##  I nwiseza libala la Bulozi ka ku li kwahelanga kaufela lona ka mezi ku siyanga feela tutuma-tutuma.
##  Ba ikale ne ba li lokile bali; "Li linganwa mei mbo ka li linganwa mulilo," ki kuli li kopanwa ki mezi bo ha, li kopanwi ki mulilo.
## Nuka ya Liambai ki yona ye kopanya Bulozi ni Lubale, ya ikela mwa butelele mane ku yo fita kwa liwate.
##  I na ni sibuba sa Sooma, ili sona se si tibile nuka mi ki sona se si eza munda o mutuna mwa libala la Bulozi.
##  Hape kwa pil'a seo ku na ni sibuba se si tuna sa Victoria Fails se si tunya musi,
##  seo Matoka ne ba si biza Chungwe-wa-mutitima mi Malozi ne ba si biza Musi-o-tunya.
##  Yo musweu ya kalile ku si bona ki Munali David Livingstone, yo ne ili muluti, ñaka, mi ki munna ya na lata hahulu batu.
##  Munna yo luli na komokisize batu ba bansu hahulu bakeñi sa sishemo sa hae ni ku sa nyenya batu.
##  Na nwela mwa likomoki za bona mezi, na ina fa miseme ni lipula za bona.
##  Na kona ku sutelela ya kula ni ku mu tusa ka mulyani ka sishemo.
##  Pilu-telele ya hae i mu konisize ku bona manyando a mutu yo munsu.
##  U boni manyando a mañata mwa misipili ya hae, fokufwi na fetuhelwanga ki batu ba na zamaya ni bona,
##  ka ku mu tobelanga ni ku mu uzwezanga libyana za hae.
## Kono ka sishemo sa hae se si tuna u konile ku yo taluseza ba habo kuli ba kone ku to lamulela sicaba se si inzi mwa manyando.
##  Ki buitumelo ku hupula tuso ya ezelize bashemi ba luna, kono mane a ki bona feela kono ni luna ba kasheku,
##  kakuli zwelopili ye ye luli ku yona i tisizwe ki mukatala ni mifufuzo ya hae.
##  Lu buleleñi lu buleleni ha lu koni ku libala ya konile ku lumelela zona lika ze kaufela.
##  Mi yo ki yena Imutakwandu Mulena yo muhulu Lewanika, ni baluti ba ne ba mu tusa kwa ku eza misebezi ye ye mituna ye lu bona kacenu.
## Ka nako ya mbumbi banana ba Bulozi ne ba na ni lipapali ze ñata ze swana sina ku tanda tindi, ku kola foma, ku tula maabwa,
## ku tapa silozi, ku fuluha, ku zuma linyunywani, ku pahama kwa likota, manduwani, simunyelule,
## ku zamaya ka mandombyaela, ku eza mulabalaba ni ze rivi ze ñata cwalo.
##  Buñata bwa lipapali ze li ya li fela ha isali likolo li kala.
##  Banana kaufela se ba hapelezwa kwa likolo ki bashemi ba bona.
## Ka kweli ya Muimunene likota ze fiwi ze swana sina ka musheshe li kala ku shoshela, mi li tahisa matali a manca.
##  Bazamai kaufela ba pakela kakusasa ili ka ku saba lizazi la mbumbi, kakuli ha li pahama li cisa hahulu.
##  Likota ha li kala ku shoshela ba bahulu ba loka bali; "Sikundumundi-mba u limukelo wa mwaka.
## " Ki kuli matali ao a manca ki sona se si zibisa mwaha kuli se u felile.
## Ba mishitu se ba kala ku cala mbonyi mwa lishanjo haili ba Nuka bona se ba konola mbonyi ya litapa.
## Ba ba pila mwa mishitu mi ba shendeka matema, se ba kala ku cala likota za mwanja mwa matema.
## Ki yona nako ye nde ya ku suña likota za mwanja mwa matema ni ku hasa mauza.
