##  Na ki kuli fokuñwi ha ba ikezisangi? Luli ne ni komokile ni ku ipuza kuli mutu ya mwa mukishi wa ku tukuka u kona cwañi ku saba noha sina mo ne ba ezelize bo kuku bo Ma-Songolo ni sikwata sa bona? Bo kuku bona mane ne ba tukukanga ha ba utwa feela ngoma ya muuba i lila kwa hule.
## Mane hañata kuti ne ba palelwa ni ku lobala, haisi ku ya kwa ngoma yeo ni haiba busihu.
##  Na ni hupula kuli ne ba fumane-lenga feela fa teñi sibaka sa ku yo loya kapa ku ya kwa mayu-mbelo.
##  Basali ba bañwi ba itukukisanga kuli ba bonise batu bukwala bwa bona, Ba bañwi ba itukukisanga kuli ba bonise batu kuli mibili ya bona i bupehile hande kakuli ba tukukanga ba nze ba tubuzi liapalo za fa mubili.
##  Luli ku itukukisa ka muhupulo o maswe ha ku tabisi ba ba buha, kono kwa swabisa.
##  Ne ili la Mukibelo mi mwa Nalikela ne ku wabilwe, ne ku ciwa lico, ku tabilwe hande kakuli hape ne ku fitile muenyi ya zwa kwa bukuwa.
##  Bahulwani ba ka bo Muyunda ne ba ngile 'libi' ku yo zwa kwa Libingi kuli ba to nyala.
## Bo ndate ba ni biza kuli ni kene mwa ndu mo ne ku ciwa lico mi ba ni buza ba li, 'Sitali, mwa'aka, bo wa mu ziba hande muhulwan'a hao yo Muyunda?' Na alaba na li, 'Eeni, na ba ziba.
## Bo ndate ba bulela hape ba li, 'Ku bona cwalo ki mina bana ba libali, mu tuha mu iketulula mwa mba ya mina.
## Ha ni talima na bona bo Muyunda ba ni talimile inge ba ushanisa musanga wa kwai.
##  Na bona ni bo Ndate-Mbaita, bahulwani ba bo ndate.
##  Ni bona ne ba ilo zwa kwa Njuluti ku to nwa kwa bucwala kakuli likomu za bo Ndate-Njekwa ze ne ba tulisisa, zazi leo ne li il'o liswa ki mwan'a bona Lubasi.
## Siyongili, munna ya na zibahala hahulu ka ku laula fa silalanda sa luna, ni yena n'a li teñi, mi na nze a tomile hambalala ya mutoho fa pil'a hae.
## Bo ndate ki ha ba kala ku tisa makande ni muhulwan'a bona, ba li,' Ndate-Mbaita mukulwange, mwan'a hao ye u bona yo Muyunda u tile kwa ku to nyala.
##  Cwale kuti ha kuna u sili musali ya latile haisi musizana wa Mulubale wa kwa Lukulu.
##  Mane ki ona kuli ki kale lu yo puma mulomo, ku siyezi feela ku isa zona lionda.
##  Kono hasi ni bona Malubale se ili Malozi, ba ondisa likomu, kuti haisi ze kana.
## ' Bo ndate ba bonisa bo Ndate-Mbaita minwana ye milalu ye bonisa likomu ze talu ze ne ba tomezwi bo Muyunda ki bashemi ba musizana ye ne ba bata ku nyala.
##  Ba zwelapili ba li, 'Cwale Ndate-Mbaita, u sike wa li lu ku patezi mulelo.
## Bo Ndate-Mbaita ba alaba ba li, 'Ndate-Muyunda munyan'a ka, ni wena wa ziba.
##  Na ni ku ni talusezanga za milelo ye cwalo hasi ku eza feela.
##  Na ki na komu ni libizo, mutu ni ha ni tama ni haiba namani; haisi ha ni ka uzwa kwa likomu za Ndate-Njekwa ze ni tulisisa.
## Bo ndate ba li, 'Awa! Mulelo ha u li teñi haisi kuli lubasi kaufela lu zibe.
## Na tokwa ku utwa mafelelezo a lingambolo za bona kakuli likomu za luna ne se li lukuluzwi, mi ka mukwa wa ka la Mukibelo ha ne ni sa yangi kwa sikolo ne ni lisanga likomu.
## Ka le li tatama, ili la Sunda, na sindeketa bo Muyunda, ku ya kwa Njuluti ku bo Ndate-Mbaita kakuli ne ba na ni ku yo ba fa lishumi ni butanu kuli mwendi ba yo fitisa kwa munyembu.
## Lwa fita mwa Namukoka, munzi wa bo Siyongili, kakuli ki mona mo ne i fita nila.
##  Lwa fumana mulauli wa batu a ola mulilo wa liyonga.
##  Ba tokwa ku lu lumelisa mi ni luna Iwa fitelela feela kakuli ne lu akufile hahulu.
##  Lwa yo fumana bo Ndate-Mbaita ba lilauka ka nkomwana ye setana ye ne latehile Lubasi ha na yo lisa likomu bona ha ne ba yo nwa bucwala ku luna.
##  Bona bo Ndate-Mbaita, bo Muyunda, Lubasi ni na Iwa ya mwa saana mwa na yo liseza Lubasi ku yo bata nkomwana yeo, kono Iwa palelwa ku i fumana.
##  Bo Ndate-Mbaita ne ba se ba tokwile ni puwo, ba swala feela ku shimauka inge ba li, 'Mu li Ndate-Njekwa u ka ni pilisa ni komu ya hae l' Ha se lu tuzwi ku bata komu, na ni bo Muyunda Iwa kutela kwa hae kwa Nalikela kakuli bo Muyunda ne ba na ni ku yo itukiseza musipili wa ku ya kwa Lukulu ni bo ndate ku isa lionda.
## Kwa fita mazazi a ketalizoho mwa hali, mi ka la Mukibelo le li tatama bo Ndate-Mbaita ba lumela liñusa la ku ni biza kuli ni ye kwa Njuluti ni yo lisisa Lubasi likomu kakuli yena na sa li koni a nosi.
##  Bona ka lizazi leo ne ba ya kwa kuta ku yo biha komu ya bo Ndate-Njekwa ye ne latehile.
##  Sina kamita na fita nzila ya Namukoka.
##  Na katana mwa teñi bo Ndate-Njekwa, mi ba sa ni bona feela ba ni biza ba li, 'Eheee I Sitali, u ni yemele ni sa bonana ni Siyongili.
##  Ni bata ku ku laeza ku ndataho Ndate-Muyunda.
## ' Ba ni bizeza mwa lapa la bo Siyongili, mane na be na kena ni bona kwa lushoko kuli ni 'ine kwa tukw'a bona ka ku saba kuli mwendi ni swana na ba picuka ba si ka ni laeza kale.
## Ne ili lona lizazi la ka la pili ku bona Siyongili mwa laulela; ne ni sa mu utwelanga feela kwa lizebe.
##  Munna-muhulu yo a tubula sapalo sa na apezi fa mubili.
##  A nga sipaupau sa hae ni ku kala ku shokomona lilauliso.
##  A kala ku nga muulu, a u beya fa mwaambo wa lizoho la nohoto.
##  A nga sifaha se si sweu ni se si fubelu, a si pakata, a pakata calo ni mande ye ne hukezwi hamoho ni sifaha se si tala.
##  A shokomona kakolo ka ka nyinyani mwa sipaupau, a shokomona ni kashengo ka lunaka Iwa mutobo.
##  Kwa mafelelezo a shokomona booma, zona lilauliso za sepile.
##  Ku zona ne ku na ni sikoto sa pepa.
##  A nga booma a beya mwa kakolo, ni ku taluseza bo Ndate-Njekwa kuli ba beye mali a ba tilo laulisa mwa kakolo moo.
##  Bo Ndate-Njekwa ba beya mwa teñi butanu, kono Siyongili a hana a li,
## "'Ndate-Njekwa, wa ziba ni wena kuli litaula za ka ha li lati ku laulisa ka butanu, Kiñi ha u eza lisheha inge ha u mutu yo muhulu ?'
## Bo Ndate-Njekwa ba ekeza butanu hape ku kwaniseleza lishumi.
## Siyongili a nopa booma mwa kakolo.
