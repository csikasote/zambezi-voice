## Kushwamalena a yo lifa mali kwa kuta a litifo za ku zwisa bana mwa naha yeo sina ka mulao wa naha yeo.
##  Basali ba bata ku ñoñoleha kono ba saba ku filikanya Sitondo mi ne ba ta zieleha.
## Batu ba Nundango ba bilaela hahulu bakeñi sa caziba ya na ba siya kono ba tiya lipilu ha ba utwa kuli milyani ka mifuta ya yona u n'a i abezi basali ba hae.
## A fundulwa ki nyangela muta a sinkuka mukulu wa matambo.
##  Lieto la bona la ba le li nde, ba yo fita hande mwa Bulozi mi a yo fitela mwa buyeketi mwa Silamuko.
##  Batu ba mwa hae ha ba to bona kuli ne ba nyalisize Sepo ku mucembele mumbulu cwalo, ba komoka hahulu, mi ya ba yona ngambolo ya mwa tukutwana.
##  Kushwamalena a limbulula bupilo bwa mwa buyeketi mwa na li teñi kakuli batu ne ba mu kenda mi ne ba sa bonahali ku mu tabela.
##  A kenelwa ki muhupulo wa ku yo yaha fa katongo ka habo.
##  Kushwamalena, ya na zwile habo hamulaho a ndwa ya Bukwangali, na sa zibwi ki ba bañata ba habo mi ba bañwi ne ba li u timezi kale.
##  Natahe, Sunduma, n'e li yena muñ'a munzi wa Kandiana.
##  Bashemi ba hae ba timezi yena inge a li mwa bukuwa mi ka mukwa o cwalo munzi wa habo wa shandauka.
## Bana ba likezeli ba ne ba li teñi munna-muhulu ha timela ba yo kuta ku to yaha hamulaho a ku yo palelwa ku ba ha ndat'a bona.
## Kushwamalena ha na tutezi mwa Kandiana bana ba habo ne ba si ka bonisa bunyemi bwa bona kono sikukune ne si li mwa lipilu.
##  Pula ha i seula mi batu ba tateka ku lima Kushwama-lena a itolela ka ku kupa bana ba habo kuli ba mu fe lizulu ili fa ku fepela lubasi Iwa hae;
##  mawe! bana ba likaizeli ha ki ba ku bapalisa, ba li mbulu, taha haiba u munna; ba hana ku mu fa lizulu la ku lima mi ba li zeo ki za kwa ñokolwa mi haiba se si ilo mu tunula mwa bukuwa ki kuli a to eza musundasanda u ta binduka mwaha a sa boni ya ta mu fa fa ku lima konji kaufela ha se ba shwile.
##  Kushwamalena a makazwa ki lipulelo za bana ba habo mi ka ku sa tabela nyenyenye a ulumana feela ku bona fo ne ba isize muhupulo wa bona.
##  A makala sihulu ha fumana kuli ba ne ba mu yemela ka mautu ki bana ba likezeli ba ne ba tile fa mukokoto wa ndatahe.
##  Ni ha na likile ku bonisa bana ba habo kuli mulelo wa hae ne i si wa ku ba amuha munzi kono na tokwa feela siemba sa ku fepela lubasi lwa hae, ni cwale kalabo ya na fumana ne li kuli haiba a tokwa fa ku lima a yo ikupela mubu kwa kuta.
##  Ka ku fela pilu ni ka ku fumana kuli na ambolisana ni ba mihupulo ye minyinyani a yo bopa sipani sa hae sa maconkosi a lipulu mi a yo lima lizulu le ne li bizwa Okoyo ni ku pumbaula mbonyi ye ne se cezwi teni ki munna ya bizwa Sombombo.
##  A pundungela lizulu la Okoyo ka mwa konela kaufela mi a cala mwa teñi peu ya mbonyi ya kakungu.
##  Munna ya bizwa Mbumbuti ni mwana habo Sombombo ha ba bona cwalo ni bona ba yo nata likomu za mulaka kaufela ku li libisa mwa lizulu la Okoyo ku yo pundungela liekele za na limile mwa simu.
##  Likomu za takisa ni ku sindaela lizulu kaufela.
##  Mawe! ku sa ziba mutu ki newa.
##  Kushwa-malena a ba lubukela feela a sina pulelo ni ye kana mi na sa lati ku ba zieza.
##  Ha ba kutile kwa ku yo shandaula peu ya hae ni liekele ki hona ba mu tela ku to mu tapaula ni ku mu shubula mo ne ba konela kaufela fa patelo, habusa ba yo mu biha kwa kuta ya Lingulunde.
##  Munna-muhulu Kushwamalena kwa na sa mboto-manine mwa sipula sa mukanamo ku hupula mwa na ta pilela ni bana ha habo ku sina likomano, a bona kapaso telee fa munyako wa lapa ka kulekile jansi.
##  Ne i li kapaso Ndembwe ya na lumilwe ku to taluseza Kushwamalena kuli wa tokwahala kwa kuta ya Lingulunde.
## Ba fundukelela ni kapaso ku tokwa ni ku sinya nako, kono ha ba yo fita fa kuta ba fumana kuli baatuli ne ba sa patehile ni taba ya Kaliyangile ni Sitamulaho ba ne ba tantana buloi.
##  Yeo i man'o atulwa kwa kambekwa taba ya bo Mbumbuti ni Sombombo ba ne ba zekisana ni Kushwamalena.
##  Ha se ba file sitatimende (bupaki ka mo ba zibela taba) ku muñoli Sibongani ba bizezwa fa musumo.
## Induna Anakene a li: 'Mbumbuti ni Sombombo a mu lu taluseze za pilaelo ya mina ni mwan'a habo mina yo ya sa zo shokomoka ku zwa kwa Malanda.
##  Mu zibe kuli mo ki mwa kuta mi a lu tokwi mashano kapa malenguluti kono lu tokwa feela niti ye tezi.
## Mbumbuti: Popopo, a kandelela, a li: 'Ainyamulonga, kuta ye ya Lingulunde ya samba ku tomwa mu sa ni boni ni hata mo ka muzeko kapa bupaki kono wale siconi yo u lu zielize, bupilo bwa hae bu tampakani masila mi moya wa hae ki wa situhu.
##  Ha mu mu bona foo u bata ku lima mazulu kaufela a munzi wa ka wa Kandiana; sina Malozi ha ba izibela, sihwaba yo na sabezi ndatahe mi ha ki swanelo ya hae kuli kacenu a to zeka za ndatahe ya sa zibi ni fa lobezi.
##  Ni se si i lo mu bandukisa mwa mazoho a Mabulu kuli a lu inise sifoyoyo cwana a lu si zibi, wale a toko-mele.
## Induna Maibabo a li: 'Yela mwai, u zibe kuli u bulela mwa kuta fa pil'a Malozi, mi u sike wa ba ni kayeye.
##  U ta fosa taba ya hao ni ko ne i lukile.
##  Wa mai u bulele ka tokomelo.
##  A alaba a li: 'Ba ni swalele muñ'aka, munna yo u ta ni fosisa.
##  Libizo la hae ha li si ka ñolwa mwa buka ya munzi mwa hanelela mufuzana yo.
##  Musundasanda ha ni u lati, a tundamene ku lata sa na sa lati ki ngana mañi yeo, haiba ki matibili a Mabulu a mu takanyize boko na ni ta mu zibisa nzila.
## Induna Numeleti a mu kalimela, a li: 'Yela wena muñete tuwe, u ta fosa taba ya hao.
##  Bona, sina Induna Maibabo ha ku taluselize, kacimacima luna ha lu ka lati, ki tompololo fa pil'a Malozi.
## Sombombo: Popopo, ni yena a kandelela, mi a li: 'Ishaa, ha mu lu bona cwana ni mukulwange Iwa silisa, lu tezwi ki sibatana mwa hae mo.
##  Munna-muhulu yo sa bata ku luna mu lu fumanele sona mina Malozi.
##  Bati mwaha wani Sunduma ha taana Malozi ba kile ba bata ku fanisa mubu wani wa Kandiana kabesi na ni muhulwan'a ka yo Mbumbuti Iwa u kutela! Au, cwale yo lipyeha wa ku yo baleha kwa ndwa ya Bukwangali ni ku yo bolomoka kwa mazoho a Mabulu u na ni swanelo mañi ya ku to lu sinanisa kacenu?
##  Ki luna lu i lo mu tunula kwa na ile nji?
##  A nili ki mikwa ya hae ye masila ye i lo mu yemela ka mautu! Bati na fitezi kwa buyeketi kono ba mu undumisize bakeni sa mikwa ya hae ya bulicaba.
## Induna Ndumeleti a li: 'U lini, Kushwamalena?
## Ha utwi ze ba ku ñusa ka zona bana bahenu? Wa lumela se ba bulela kapa cwani?'
