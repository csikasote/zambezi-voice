##  Lungu ki kuli mwa ungumana mezi.
##  Liatamanvi ki kuli se ku besukile kai ni kai.
## Libala la Bulozi li tahisa pono ye nde hahulu ha li tezi mezi mi a bonahala inge lisa le li tuna-tuna.
## Batu ba bañata ba lata ku pahama fa flambamo ku yo buha mezi ha besukile.
##  Mi ha ba nze ba eza cwalo ba ca namulomo muselo wa mushitu o fumanwa fa Rambamo mi u beywa ki tucacani to tu kuswani.
##  Baikale ba lokile namulomo bali:
##  "Namulomo kwa munati silo si pala mbote.
## " Pono yeo ya munda i ekezwa bunde ki ku taza malama a namulomo.
##  Munda ha u kwahezi cwalo libala ku bonahala feela likota, mambumbwe ni minzi ye miñwi ye cikimanine mwa mezi.
##  Batu ha ba katali ku buha libala le li apesizwe ki mezi mi foo Mulozi wa ikale na li lokile ali:
##  "Li linganwa mei bo ka li linganwa mulilo," ki kuli libala la Bulozi li
## kwahelwa ki mezi kono ha li kwahelwi ki mulilo.
## Hape ba ize, "Lya mei bebi lya mulilo kule," ki
## kuli la mezi a fa kaufi kono mulilo u kwa hule ni lona.
## Tuso ya munda ki ku tisa litapi ni ku li hasanya mwa libala kaufela ni mwa linukana,
## kuli nyangela ba ipulaele zona ka bunolo, ki mona mwa tuseza Mulimu bana ba hae kuli ba kone ku pila.
##  Mezi hape a to nunisanga mazulu ni litapa ka ku boliseza mwa teñi macwañi ni matindi.
##  Tuso ye fiwi ki ku fiela ze maswe ze siilwe mwa teñi maliha ni mbumbi.
##  Ha ku se ku keni munda mi mezi a kalile ku fetuha sibaka se sinde hahulu mo ku taha munko o munde o munca.
##  Tuso ye fiwi ya mezi ki ku feza butwa ni sului ze kataza hahulu ka nako ya maliha ni mbumbi.
##  Kono bumaswe bwa munda bwa mafelelezo ki ku tisa mafu a mañata ka ku Iwelisa mikolo.
## Ka nako ya munda batu ba zamaya ka bunolo ni ka bubebe ku fita mbumbi mi ba kona ku zamaisa milwalo ya bona ka bunolo ni haili bukiti.
## Ba ikale ba lokile bali: "Yambwa munda ka i kambwa mbumbi," ki kuli ze bulelwa munda ha li bulelwi mbumbi.
##  Zeo mutu a fumbela ku li sebeza ka nako ya munda ha ki zona za fumbela ku sebeza ka nako ya mbumbi.
##  Ka nako ya litabula batu ba eza misebezi ya bukwala, ku luka maluka, ku beta mikeke, litubana ni maswaniso, licika, mikolo, ku beta lilabo.
##  Ku tula mihuma ni lilepe.
## Basali ba luka miseme ya sikololo, ku bupa lipiza ni ku luka lizuma.
##  Malozi ki sicaba se sina ni bukwala kwa misebezi ya mazoho, mane misebezi yeo i kona ku tusa mutu mwa bupilo bwa hae ha i tokomela.
##  Kono bumai ki kuli misebezi yeo ha i sa bonahala, buñata bwa batu ha ba sa lata ku sebeza linto zeo kaufela.
##  Kono mubuso ni mulonga ba eza ka mo ba konela kaufela kuli batu ba sike ba tuhela misebezi ya bona ye ya bukwala ka ku ba susueza ka tata, mane ba ezanga li-show.
## Lifasi la Bulozi li tokwa maluka kono maluka ha bonwi.
##  Lindondo ni zona za fokozeha mi mezi a nwelwa mwa bingongolo kapa mwa maleke ka nako ye! Lipiza ze tuna za ku kondolela bucwala ki zona ze sa eziwa ki sicaba.
##  Nto ye lu kutiseza kwa tasi ki kuli batu ba bañata ha ba sa tabela ku leka lika ze ezwa mwa Bulozi mi ki ka baka leo ni baluki, babeti, ni babupi ba lipiza ba kutezi mwa mulaho.
## Niha ku bonahala bupilo bo butata mwa Bulozi kono mutu ha sebeza ka tata u ta kona ku fumana se si kona ku mu tusa a sa yambaeli kwa hule ni ku siya macembele ba hae ba nze ba nyanda.
## Mwa Bulozi kacenu buñata bwa batu ki basali kakuli banna ba ilo cona,
## kanti he bana ba basizana bona sishemo sa bona kwa bashemi ba bona si ba paleliswa ku cona.
##  Haili ka ku sebeza ka tata ha lu koni ku yemela ba kwa mafasi a sili kuli ba to lu sebeleza, kapa kuli ba to lu tokolela maabwa a luna.
## Ha luna ku yemela mubusisi ku taha kuli a to lu kekelela masimu a luna.
##  Mane niha lu lubukela kwa Boma kuli mubusisi u ka biza lili nduna ku yo mu fa mali a ku tokolisa maabwa ki ku fosa feela.
##  Bunde ne ili ku ikezeza lu sa talimeli ku mutu; kuli mulao u lu tuse foo ku bonahala kuli lu palezwi.
##  Ha lu yemela bao kaufela ku bonahala kuli lu latehile maswe luli kono ha lu sebeza ka mazoho ni ka ngana ya luna ni ku li fumana ka mifufuzo ya pata ya luna lu ka ikuhumusa ka se lu ka fumana.
##  Ha u lata ku zwiseza naha ya henu pili u lukela ku ba bonisa mutala ka ku sebeza ka tata.
## Ka nako ya munda ki fona fo ba kalela batu ku kutula mbonyi ya litapa ni ya lishanjo kwa mishitu.
## Munda ha u ya kwa ku fela nakabuma wa kala ku bulula ku zibisa batu kuli maliha a fa kaufi ba itukiseze ona.
## Batu ba ba pilile mwa Bulozi kaufela ba ziba hande linako ze za bo mbumbi, maliha, litabula ni munda.
##  Ku zona ha kuna ye nde ye eza kuli ha i na bumaswe ni haili bulibunwi, kono kaufela zona li na ni bunde bwa zona bo ba li latela batu.
## Maliha batu ba bañata ba toezi silami sa ona, kono ki nako ye nde ya malyalya, ki nako yeo lico fo li kutulelwangwa.
##  Haili mbumbi yona batu ba i toezi ku cisa kwa lizazi, kalengelenge ki kona ke ba saba hahulu batu sihulu ka nako ya lizazi ha lili fa hal'a toho.
##  Kono mbumbi ki ye nde ha kuna silami, ha kuna pula batu ba kona ku itobalela ba sina likubo ni ku itolela situtu ba sina liapalo, mibili fa nde.
##  Litabula lona batu ba li tabelanga hahulu kwa makalelo kakuli li to batisanga lifasi le ne li lungwelisizwe ki lizazi la mbumbi.
