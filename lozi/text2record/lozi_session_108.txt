## Banana ba tola kwa likota, ba bahulu bona ba tola fa ku kulumuna mango.
##  Kono mabaka a mañata a naha ya Bulozi a na ni mango mi ba ba sina yona ba maibile,
##  mane ba tahanga ku to nga lipeu kuli ba yo cala ni ku bona.
##  Kota ya mango i na ni tuso hahulu ka nako ya Nulule ni Njimwana fa lukupwe.
##  Ba ba sika cala kota yeo ba eza ka maata ku i cala kuli ite i ba pilise kwa pili ka nako ya lukupwe.
##  Sicaba si itumezi ku yo musweu ya tisize mango mwa naha ya Bulozi.
## Mafelelezo a Niimwana miselo ya mwa mushitu ya fela, ya kuwa.
##  Lindombe za mataba li kala ku zwa milungu, kono ki bo silutupwi,
##  mi wale ku taha ndwa ya balimi ba laisi ni ba bulai ba milungu kuli ba ba tibiseza laisi i sali ye nyinyani;
##  kakuli laisi i haswa kwa mafelelezo a Yenda kapa kwa makalelo a Njimwana.
##  Likomu ze ne puputehile li kala ku putuluha mi mabisi a ekezeha.
##  Ba bana ni likomu ba pila malaka ni mabisi.
## Ka Nulule tala i kala ku ba ye tuna ni ku fita, kweli yeo ha ba i loka bali, "Nulule matako," ki kuli ka Nulule tala se i sinya ni libupeho za batu.
##  Ka niti luli ki kweli yeo makupo a siala fa nde nama i felile.
##  Mitahali inge mongolo mi mañwele a njongomoka, linoka za sutuka mi za taba fa museme, malama a mbobela,
##  buñata bwa ba ba maswe se ba swana inge ba bazwa mwa mikishi ya ku kula.
##  Ki yona kweli yeo kwahela i bonwa mwa malapa a mañata, fa ku li zusanga kafa u sa ka lupi konji mezi a tapwa ki simbotwe.
##  Kono nihakuli-cwalo linjimi luli ba se ba tamuna mi ba pata matali ni mitose, ba Iwalela lizuma za mbonyi mwa mahwafa ba kwahezi fa tefi mulepo kuli ba ba shwa tala ba sike ba bona.
##  Milungu ya kwa nuka ya kalisa ni mabisi a ba a mañata ka ku fitisisa.
##  Ba ba pila kwa nuka ni mwa saana ba nyanda mulilo mi ba katazwa ki sului ni minañi ni mukamo.
## Minzi ya bola ya pipita, ya nunka mi linja li sinya lipatelo.
##  Batu se ba kala ku lakaza kwa mikulo, niha ne ba nyefula kwa teñi.
##  Ba fumana kuli bupilo bwa mwa saana a ki bo bunde hande, mandamino a bolile a nunka maswe ni puka ki ye ñata hahulu kakusasa niha ku nelile pula.
##  Ki manyando a maswe haili fo ni zona litapi li ekeza ku bola ni ku nunka ka ku tokwa lizazi.
##  Ba ba itutile ba lotisa mioko ha ba bona litaka za bona ba icahezi hande kwa mubu u limunwi,
##  kanti bona ba nyanda ka ku pila mwa tubuma-buma twa silimo silisiñwi.
##  Mi hañata niha bana ni liapalo ze nde ha ba sa kona ku li kaba mwa hala sileze seo se si nyenyisa.
##  Njinga se i pahama feela mwa malibela mi i kala ku fubeliswa ki mafume.
##  Wena mwan'a silozi ya itutile u eze ka maata ku fumana mubu kwa mushitu, u ka swana u siya bana ba hao mwa ziezi.
##  Ku sepa munzi wa mwa saana ki ziezi feela ni manyando.
##  Nako ya ku pila mwa libala la Bulozi ka nako ya litabula i felile kacenu ki nako ye nca ya ku toma munzi o tile kwa mukulo ko ku sina mukamo.
##  Kono batu ba bañata ha ba kupa mubu ku Mulena ba fiwa kwa mishitu ba hana ba hanelela mwa libala la Bulozi.
##  Niha kuna ni ze nde mwa libala la Bulozi, kono sibaka se sinde ka ku feleleza sa munzi o zwezipili ki kwa mukulo.
##  Zibo ha ina tuso ha lu sa i sebelisi.
## Zibo, zwelopili, butali ha ki lipulelo za mwa bucwala kono li lukela ku boniswa ka likezo ze nde.
##  Mi ku yaha munzi o munde ki ye wi ya likezo ze nde.
##  Mutu ya zwezipili, ya itutile, ya talifile, u bonahala isiñi ka liapalo feela kono sihulu ka munzi wa hae.
## Munzi o munde ki o tomilwe fo ku omile kamita, fo ku konahala ku yepa musima wa matakala, ku yepa kalimbalimba ni zeñwi ze ñata cwalo.
##  Fo ku sa konahali ni haili zeo ze talu fela a si fa munzi, mutu u lukela ku shengoka fa teni ku yahile matuku ni lifu.
## Nambamo ni liwatata li kile za eza mukopano o mutuna.
##  Kwa putiwa mishitu kaufela, mabala, milapo ni mawatata.
##  Ha li se li kopani kwa yema liwatata ali:
## "Na ni yo munde ni inzi fa saana batu ba ni lata hahulu, ba ni kuteka ba yahile fa minanga ya ka.
## Ba tahanga ku na ku to nwa mezi, ku to bulaya litapi ni linyunywani ni ku nopa likulu.
##  Ha ni swani ni wena nambamo ya toilwe hahulu ki batu kakuli wa ba kulisa wa ba bulaya.
##  Ha ba ku poteli ka tabo kakuli ba taha ku wena ka maswabi ha ba to pumbeka wa habo bona ya shwile.
##  Ku wena ku utwahala feela ku lila masikita ni mawawa ni mangwemba ni tukuluñuñu.
## ku toile maswe kuli wa ba feza!"
## Nambamo ya palelwa ni ku bulela mi ya siku-luhela kwa tuko ku lila hahulu.
##  Ya ikutwa hahulu ku nyanda.
