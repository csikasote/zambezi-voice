##  Kwa mafelelezo musali a honeha mi lilumo la sibulai se siñwi la mu taba mwa  mukokoto.
##  Musali a wela fa mubili wa munn'a hae mi ba tomana litoho.
## Babulai ba mano eza musebezi wa bona ba ya ku Muoli ku yo mu zibisa kuli ku petahalile.
##  Muoli a itumela mi a ba fa limpo kaufel'a bona bakeni sa musebezi o ba ezize.
## Lizazi ha li se li pazuzi, litupu za Ngambela ni musal'a hae za fumanwa inze li lobezi mwa lapa ki mwan'a bona wa mweli, mushimani a kala ku huwa ka matomola mi batu kaufela ba muleneñi ba taha ku to bona se si tahile.
## Lapa la Ngambela la to tala batu mi kwa utwahala sililo se situna hahulu, Kwa talimisiswa taba kono kwa pala ku fumana babulai.
##  Kono batu ba muleneñi kaufela ne ba ziba hande-nde kuli Muoli wa ziba se siñwi ka za lifu le.
## Litupu ze peli cwalo za nanulwa mi za yo bulukwa musima u limuñwi.
##  Lifu la Ngambela la sabisa muleneni kaufela mane batu ba bañwi hape ba tuta ku kutela kwa Linyanti.
## Ngambela Nalwendo a mano bulawa Sambambi a bewa fa bungambela mi mubuso wa Mbeta wa ba o maswe ku fita pili.
##  Mwa makepe a felile, lu utwile kuli Sambambi na latiwa hahulu ki Muoli mi ni mubuso wa hae lu ta fumana kuli u lumelelana hahulu ni mikwa ya Muoli.
##  Ku bulela buniti lu ka li Sambambi na sa busi kono ne ku busa Muoli.
## Mulena Lubinda yena na sina taba ni za ku busa, musihali kaufela na itulela mwa ndu ya hae, mi ne ku busa fela Muoli ni Ngambela Sambambi.
##  Litaba ha ne li tiswa mwa kuta Sambambi mane na sa bulelangi kwa teñi.
##  Mantuna kaufela ba mano bulela, litaba ne li lumelwa ku Muoli, ku yo li feleleza.
##  Kamita likatulo ne li za sobozi ye maswe ye nyenyisa, batu ne ba lifiswa ba si ka fosa mi ba bañwi ne ba lukululwa ba nze ba fosize hahuluhulu.
##  Taba ha i fita pil'a Muoli, nto ya pili ki ku buza mabizo a ba ba zeka ni ku buza bo ndat'a bona.
##  Mwan'a mufuzana na fiwa mulatu a si ka fosa mi mwan'a mulena, mwan'a tuna ni mwan'a mului ne ba lukululwa ni ha ba fosize.
##  Bana ba balui ba kala ku ikezeza kakuli ne ba ziba kuli ni ha ba ka fosa ha ba na ku fumana mulatu mi bana ba lifuzana ba kala ku ishonda.
## Muleneñi wa Mbeta o no tumile hahulu kwa makalelo wa ba muleneni wa mifilifili ye miñata hahulu mi zazi ni zazi lindwa za ba teñi mwa hal'a balui ni bafuzana.
##  Misebezi ya mulena ne i ezwa ki babotana ba sa lifwi se sinñwi.
##  Batu ne ba nze ba yalela malelo inge ba tisa litapi ku Mulena ku to mu fa kono yena na sa ba fi se sinwi.
##  Kwa ba butanga bo bu maswe mi batu ba nyanda hahulu.
##  Matuna ba bañwi ba ne ba lukile ha ba bona cwalo ba zwa fa litulo za bona ba li ha ba koni ku nyandisa batu ka mikwa ye maswe.
##  wale kwa siyalela Ngambela Sambambi ni mantuna a sikai fela mi nyandiso ya batu ya zwela pili ku fita pili.
##  Kwa makalelo a ku busa kwa Mulena Lubinda, Mubita na nze a lika ku mu eleza ka mikwa ye miñata hahulu, mane ha ku bulawa mahe Muoli Mubita yena na hanile na ize:
## Musali yo ne ili yena mahe Muoli tota-tota.
## Cwale ku zwa hona foo, Muoli a kala ku toya Mubita mi a mu tameleza litaba ze ñata za buhata ku Mulena.
## Mubita a ba tunuka mwa lapa la Mulena ku yo ina mwa lapa la Ngambela Nalwendo.
## Kono nihakulicwalo ka nako ni nako na nze a taha ku Mulena ku to mu eleza.
## Ngambela Nalwendo a mano bulawa, Mubita a inelela mwa lapa la hae mi a uta ni lubasi Iwa hae.
## Ki ha Mubita a fumana kuli muleneñi wale wa t'ana mi zazi le linwi a ya ku Mulena, ha yo fita a li: "Muñaka haiba mubuso wa hao wo u ta zamaiswa cwana ka mazazi a mañata, zazi le linwi u ta siyala u linosi mwa toho ya hao.
##  Ha u lukeli ku nyandisa batu ba Nyambe ka nzila ye swabisa cwana, kono hape u hupule linzwi la na bulezi munna-muhulu ha lu mu siya le lili, 'u ta kutela kwanu pili ni si ka shwa".
## Mulena ha utwa manzwi a Mubita a kala ku lila hahulu mi a laela Mubita kuli a no tahanga kamita Muoli ha siyo ku to mu eleza.
##  Mubita a kambelela mi a zwa a ya kwa lapa la hae.
## Ka bumai Muoli a utwa kuli Mubita na ile kwa kwandu ku Mulena mi ka pili-pili a kala ku lemuha kuli Mulena na swabile hahulu.
##  wale Muoli a lika mwa na konela kaufela kuli a bulaye Mubita kono kwa pala.
##  Lifuzana kaufela za mwa muleneñi za keta Mubita kuli ki yena ya ta bihanga lipilaelo za bona ku Mulena mi kwa lukiswa kuli Mubita a silelezwe hahulu kuli a sike a bulawa.
## Mubita a ba mueteleli wa bafuzana ka mazazi a mañata kono kwa mafelelezo Muoli a hapeleza Mulena kuli nto ya eza Mubita i fele mi a li ha ku na mubuso o ta ba ni lingambela ze peli, mi ni yena Sambambi a shuñelela a
## li Mulena ha lata a beye Mubita fa bungambela ku fita kuli Mubita ni yena hape a be ni m'ata a ku zamaisa batu ba banwi mwa muleneñi.
## Mubita a laelwa kuli ha sali mueteleli wa bafuzana mi batu ba bañata ba nyema hahulu mi ba hupula ku tunuka mwa muleneñi.
##  Batu ba kala ku nyanda hahulu mi kwa ba ni lipulayano ze ñata.
##  Situhu ni ketululo ya Muoli za ekezeha mazazi ni mazazi mi basizana ba kala ku baleha, alimunwi ka alimuñwi.
## Zazi le linwi nama ye ne yanehilwe fa kalani mwa lapa, ya ciwa ki nja mi basizana kaufela ba bizwa, ku to buzwa mo ba ciselize nama linja.
##  Basizana ha ba fita ba buziwa kono ha kuna ya na alabile mi Muoli a laela kuli kaufela bona ba natwe lipafa.
##  Basizana ba natwa ka situhu se si maswe, mi ha ba natilwe kwa ketiwa ba bañwi ku bona hape kuli ba beswe mazoho fa liñetana le li cisa.
##  Muoli na toile hahulu basizana ba bande mi a keta ba bane kuli ba cisiwe mulilo.
##  Basizana ba bane ba ciswa fa pani ya linetana le li cisa mi ba holofala maswe.
##  Bo m'a bona ha ba yo utwa ba taha ku to ba nga mi ba to nyefula Muoli hahulu.
## Manzibwana basizana kaufela ba ne ba siyezi ba tobela ku bo m'a bona mi ba tokwa ku kuta hape.
