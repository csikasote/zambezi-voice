##  Ya kuza tuu, inge i yepa mikoko-lombwa, ha i na makalai, i nela musihali ni busihu.
## Ya pwacuka i hanisa basali ku sita mi i lobaza nyangela ni tala.
##  Ya nela ya liombola ngombe, inze i tolisa batu mwa mandu ni tala.
##  Balisana ba yo lisa ka manyando konji kaseme kwa toho.
##  Ya nela i taza masa, maabwa, linuka ni libala kaufela la Bulozi, i taza misindi, i tibisa mazulu ni minzi ye miñata.
## Ka nako ya litabula ba bana ni litobolo ba ikola ku zuma linyunywani, kakuli linyunywani ki ze ñata hahulu ka nako ya mezi ha kala ku tala mane niha sa tezi.
##  Micaha ba ba leka linjinga ba fumana mikwakwa ye minde kakuli ka nako ya mbumbi ni maliha mushabati ki o muñata hahulu kono haili ka nako ya litabula mushabati wani wa mbambateleha.
##  Mane nako ye a ki micaha feela ba ba mata fa linjinga kono ni likalibe ni bona se ba mata fa linjinga ili zwelopili kwa bana ba basizana.
## LITABULA ki lona le li tahisa munda mwa libala ni mwa masa, linukana ni misindi ya mwa Bulozi.
## Likweli za munda li swalana hahulu ni likweli za litabula ili Liatamanyi ni Lungu.
##  Ka Yowa libala kaufela li tala mezi.
##  Mezi a mwa libala a to kopana ni a zwa kwa Kabompo.
##  Libala kaufela la Bulozi li fetuha twaa kai ni kai ki mezi feela.
##  Ba ba yahile kwa linuka ba cimba-cimba mwa tukolo twa bona ba sabela kwa mushitu.
##  Kono ba bañwi ba ba bumai ba Iwela, ku yo utwahala masiliso kwa mushitu ko ba yo ombokelanga.
## Batu ha ba ombokile mwa mikulo ku to tala batu ni ku fita kamita.
##  Mikiti ya macwala ki ye miñata hahulu, mi nyangela ba sinyehelwa ki nako ya bona ya ku sebeza.
##  Mwelembo wa mwa mukulo ka nako ya munda se u kala ku hapa ba mwa saana kuli ba bone bunde bwa mukulo ka baka leo ba lukela ku bata minzi ye tile kwa mishitu.
##  Ka nako ya munda batu ba nyanda hahulu busunso, kabesi Mulimu a tise mbowa mwa mushitu kambe batu ba bañata ne ba ka shwa tala ya masunso.
##  Busunso bo bunwi bo bu konwa ku fumaneha ka kweli ya Liatamanyi ki shombo, mi ba bañwi mane ba i lekisa.
##  Ba bana ni likomu ba li bulaya ni ku lekisa mali, kono batu ba sundanela ku leka, kakuli masunso ha bonwi.
## Mwelembo wa mukulo u zwelapili hahulu, macwala a nwiwa ka miluluezo ni ka lipina za tabo, micaha ya pila i tabile mi ni likalibe ni zona za bina, naha kaufela i bonahala ku pila.
## Malena ba ombokanga ka kweli ya Liatamanyi mi ibanga mukiti o munde, wona mukiti wo zibahala hahulu wa ku omboka.
##  Maoma a ku biza bafuluhi a mano lila ku fita lizazi mwa hali leo bafuluhi kaufela ba kopana.
##  Maoma a lilanga ka nako ya manzibwana fale mililo ha i konda fa maiso, kuzwa foo hape a lila ka nako ya malungasiku lizazi ha li tuwa li ya kwa ku pazula.
##  Kale maoma na fulumukanga ha kuna ni ndwa kapa ka nako ya liomboka.
##  Ka nako ye maoma a fulumuka ka nako ya ku omboka ni ka nako yeo Litunga ha zwa kwa hule ko ku swana sina kwa England, kapa ha potelwa ki mutu yo mutuna ya ke ka Governor kapa ya lumilwe ki mufumahali wa England, kapa ha ku fuluhelwa.
##  Maoma ki sisupo se si tuna sa bulena bwa Silozi.
## Zazi la ku omboka Nalikwanda wa kabiswa mi bafu uhi kaufela ba itama bo malesu ni ku itama lindelwa kwa litoho.
##  Ki pono ye nde ha Nali-kwanda a mbalukile fa halimu a mezi a munda, ki ko kunde hahulu ku bona ha fuwa-fuwa.
##  Mikolo ye minyinyani i taha inze i siana mwa mulaho inge sipato se si selisa bwiindi bwa sona.
##  Mwa mukolo wa Mulena bafuluhi kaufela ba ba nyaziseha ba nepelwa mwa mezi.
##  Nako ya manzi-bwana ha ba yo fweka kwa mukulo ba yo fumana nyangela ye tuna-tuna ba kopani ba libelezi ku fita kwa Litunga,
##  mi ha ku fwekwa sicaba si bonisa nyakalalo ya sona ka ku opela lipina ka tabo ye tuna mi miluluezo ya pazuha.
##  Banna ba showelela, nyangela ya yuwita-yuwita, mi lilimba za lila, ki mukiti o munde o buheha.
##  Mutu u buha makete ni likute leo Malozi ba li ezeza Mulena bona.
## Litaba li zamaya ka mulao ni ka likute le li tuna-tuna.
##  Ku kuteka Mulena ki nto ye lutwa mwana mulozi ufi ni ufi.
##  Ku ketwa ki Mulena ki litohonolo le li bizwa ku teeba, mi ku ya fa kaufi ku bizwa ku kambama.
##  Manduna ba ba teebile ba kambama mi ba yo buzwa-buzwa za sicaba ni nyangela.
## Mulena wa Malozi u lata ku bonana ni sicaba sa hae, sihulu ku bonanga mutu ka mutu, kono fo kufwi batu ba kana ba tibelwa ki likombwa ku bona Mulena kakuli nako kaufela u patehile.
## Malena a Bulozi a se a lata hahulu minzi yeo ya kwa mushitu kono Kuta i sa ba hohela ku za kale ku za sizwo sa luna za Silozi, mi ki foo ba palelwa.
## Bulena ha si bwa mutu a limuñwi ki bwa sicaba, Mulena u na ni ku teeleza se ba bata batu kuli si eziwe haisi haiba ki se si tata hahulu kuli mane ha si konahali.
##  Kuta yona i zamaisa Mulena hamoho cwalo ni sicaba, kono sicaba sa kona ku zamaisa Kuta.
##  Ngambela muelezi yo mutuna wa Mulena, ki yena mubusi wa bubeli.
##  Mulena u bizwa Litunga, Malozi, Molyetu ni Moyo-wa-nge.
##  Kanti Ngambela u bizwa Minyolui, Sope, ni Muswa.
## Haiba Mulonga u sinyeha kapa ku taha mifilifili mwa Mulonga kamita ku nyaziwa Mulena ni yena Sope wa hae kuli ha bana kelezano hande mwa litaba, kakuli Ngambela ki yena muelezi yo mutuna wa Mulena.
##  Ki ka libaka leo Mulena na yolisa mwa bungambela mutu ya utwana ni yena kuli ba elezane hande, kakuli ku tata hahulu ku sebelisana ni mutu yo sa utwani ni yena.
## Likweli za Liatamanyi ni Lungu ki zona luli likweli za munda.
